{
  "title": "स्वामी चरित्र सारामृत",
  "contents": [
    {
      "content": "श्री गणेशाय नम:॥ श्री सरस्वत्यै नम:॥\n श्री गुरुभ्यो नम:॥ श्री कुलदेवतायै नम:॥\nश्री अक्कलकोटनिवासी  पूर्णदत्तावतार दिगंबर \nयतिवर्य स्वामीराजाय नम:॥\n\nब्रह्मानंदं  परमसुखदं  केवलं  ज्ञानमूर्तिं।  \nद्वंद्वातीतं  गगनसदृशं  तत्वमस्यादिलक्ष्यम्॥\n\nएकं नित्यं विमलमचलं सर्वधीसाक्षिभूतं। \nभावातीतं त्रिगुणरहितं सद तं नमामि॥\n\nॐ  रक्तांङ्ग, रक्तवर्ण, पद्मनेत्र, सुहास्यवदनं, \nकंथा - टोपी - च - माला दण्डकमण्डलुधर, कटयांकर,\nरक्षक, त्रैगुण्यरहित त्रैलोक्यपालक, विश्वनायक भक्तवत्सल, \nकलियुगे, श्रीस्वामीसमर्थावतारधारक पाहि माम् ॥\n\n जयजय क्षीरसागरविलासा। मायाचक्रचालका अविनाशा।\n शेषशयना अनंतवेषा। अनामातीता अनंता ॥1॥\n\n जो सकळ विश्वाचा जनिता। समुद्रकन्या ज्याची कांता।\n जो सर्व कारण कर्ता। ग्रंथारंभीं नमूं तया ॥2॥ \n\nत्या महाविष्णूचा अवतार। गजवदन शिवकुमर। \nएकदंत फरशधर। अगम्य लीला जयाची ॥3॥ \n\nतया मंगलासी साष्टांग नमन। करुनी मागे वरदान। \nस्वामीचरित्रसारामृत पूर्ण। निर्विघ्नपणें होवो हें ॥4॥ \n\nजिचा वरप्रसाद मिळतां। मूढ पंडित होती तत्त्वतां।\n सकळ काव्यार्थ येत हाता। ती ब्रह्मसुता नमियेली ॥5॥ \n\nजो अज्ञानतिमिरनाशक। अविद्याकाननच्छेदक। \nजो सद्बुध्दीचा प्रकाशक। विद्यादायक गुरुवर्य ॥6॥\n\n तेवीं असती मातापितर। तैसेचि श्रेष्ठ गुरुवर्य।\n चरणीं त्यांचिया नमस्कार। वारंवार साष्टांग॥7॥\n\n ब्रह्मा विष्णु महेश्वर। तिन्ही देवांचा अवतार। \nलीलाविग्रही अत्रिकुमर। दत्तात्रय नमियेला ॥8॥ \n\nधर्मसंस्थापना कारणें। युगायुगीं अवतार घेणें। \nनानाविध वेष नटणें। जगत्पतीचें कर्तव्य ॥9॥  \n\nमग घेतसे अवतार। प्रत्यक्ष जो कां अत्रिकुमर। \nअक्कलकोटीं साचार । प्रसिध्द झाला स्वामीरूपें ॥10॥ \n\nकोठें आणि कोणत्या काळीं। कोण्या जातींत कोणत्या कुळीं।\n कोण वर्णाश्रम धर्म कुळीं। कोणासही कळेना ॥11॥ \n\nते स्वामी नामें महासिध्द। अक्कलकोटीं झाले प्रसिध्द।\n चमत्कार दाविले नानाविध। भक्तमनोरथ पुरविले ॥12॥ \n\nत्यांसी साष्टांग नमोनी। करी प्रार्थना कर जोडोनी। \nआपुला विख्यात महिमा जनीं। गावयाचें योजिलें ॥13॥ \n\nकर्ता आणि करविता। तूंची एक स्वामीनाथा। \nमाझिया ठाई वार्ता। मीपणाची नसेची ॥14॥ \n\nऐसी ऐकुनिया स्तुती। संतोषली स्वामीराजमूर्ति। \nकविलागीं अभय देती। वरद हस्तें करोनी ॥15॥ \n\nआतां नमूं साधुवृंद। ज्यांसी नाहीं भेदाभेद। \nते स्वात्मसुखीं आनंदमय। सदोदित राहती ॥16॥ \n\nव्यास वाल्मीक महाज्ञानी। बहुत ग्रंथ रचिले ज्यांनी। \nवारंवार तयांच्या चरणीं। नमन माझे साष्टांग ॥17॥\n\n कविकुलमुकुटावतंस। नमिले कवि कालिदास। \nज्यांची नाट्यरचना विशेष। प्रिय जगीं जाहली ॥18॥ \n\nश्रीधर आणि वामन। ज्यांची ग्रंथरचना पाहोन। \nज्ञातेही डोलविती मान। तयांचे चरण नमियेले ॥19॥\n\n ईशचरणीं जडलें चित्त। ऐसे तुकारामादिक भक्त। \nग्रंथारंभीं तयां नमित। वरप्रसादाकारणें ॥20॥\n\nअहो तुम्ही संत जनीं। मज दीनावरी कृपा करोनी।\n आपण हृदयस्थ राहोनी। ग्रंथरचना करवावी ॥21॥ \n\nआतां करु नमन। जे का श्रोते विचक्षण। \nमहाज्ञानी आणि विद्वान। श्रवणीं सादर बैसले ॥22॥\n\n परी हें अमृत जाणोनी। आदर धरावा जी श्रवणीं। \nअसे माझी असंस्कृत वाणी। तियेकडे न पहावें ॥23॥\n\n स्वामींच्या लीला बहुत। असती प्रसिध्द लोकांत।\n त्या सर्व वर्णितां ग्रंथ । पसरेल समुद्रसा ॥24॥\n\n त्या महोदधींतुनी पाहीं। अमोल मुक्ताफळें घेतलीं कांहीं।\n द्यावया मान सूज्ञांहीं। अनमान कांहीं न करावा ॥25॥\n\n इति श्री स्वामीचरित्रसारामृत। नाना प्राकृत कथासंमत। \nआदरे भक्त परिसोत। प्रथमोध्याय गोड हा ॥26॥ \n\nइति श्रीस्वामीचरित्रसारामृते मंगलाचरणं \nनाम प्रथमोऽध्याय गोड हा: ॥ \nश्री शंकरार्पणमस्तु । श्री श्रीपाद श्रीवल्लभार्पणमस्तु ॥\n",
      "id": "1",
      "title": "अध्याय 1 ला"
    },
    {
      "content": "श्री गणेशाय नम: ॥ \nकामना धरोनी जे भजती। होय त्यांची मनोरथपूर्ती। \nतैसेंची निष्काम भक्तांप्रती। कैवल्यप्राप्ती होतसे ॥1॥ \n\nअक्कलकोटामाझारी। राचाप्पा मोदी याचे घरीं।\n बैसली समर्थांची स्वारी। भक्तमंडळी वेष्टित ॥2॥ \n\nसाहेब कोणी कलकत्त्याचा। हेतु धरोनी दर्शनाचा। \nपातला त्याच दिवशीं साचा। आदर तयाचा केला कीं ॥3॥\n\n त्याजसवें एक पारसी। आला होता दर्शनासी।\n ते येण्यापूर्वीं मंडळीसी। महाराजांंनी सुचविलें ॥4॥\n\n तीन खुर्च्या आणोनी बाहेरी। मांडा म्हणती एके हारीं। \nदोघांसी बैसवोनी दोहोंवरीं। तिसरीवरी बैसले आपण ॥5॥\n\n पाहोनी समर्थांचें तेज। उभयतांसी वाटलें चोज। \nसाहेबानें प्रश्न केला सहज। आपण आला कोठुनी ॥6॥ \n\nस्वामींनी हास्यमुख करोनी। उत्तर दिलें तयालागोनी। \nआम्ही कर्दळीवनांतुनी। प्रथमारंभी निघालों ॥7॥ \n\nमग पाहिलें कलकत्ता शहर। दुसरीं नगरें देखिलीं अपूर्व।\n बंगालदेश समग्र। आम्हीं असे पाहिला ॥8॥\n\n घेतलें कालीचें दर्शन। पाहिलें गंगातटाक पावन।\n नाना तीर्थें हिंडोन। हरिद्वाराप्रती गेलों ॥9॥ \n\nपुढें पाहिलें केदारेश्वर। हिंडलों तीर्थें समग्र। \nऐशीं हजारो हजार। नगरें आम्हीं देखिलीं ॥10॥\n\n मग तेथुनी सहज गती। पातलों गोदातटाकाप्रती।\n जियेची महा प्रख्याती। पुराणांतरीं वर्णिली ॥11॥ \n\nकेले गोदावरीचें स्नान। स्थळें पाहिलीं परम पावन। \nकांहीं दिवस फिरोन। हैदराबादेसी पातलों ॥12॥ \n\nयेऊनीया मंगळवेढ्यास। बहुत दिवस केला वास। \nमग येउनि पंढरपुरास। स्वेच्छेनें तेथें राहिलों ॥13॥ \n\nतदनंतर बेगमपुर। पाहिलें आम्हीं सुंदर।\n रमलें आमुचें अंतर। कांहीं दिवस राहिलों ॥14॥ \n\nतेथोनी स्वेच्छेनें केवळ। मग पाहिलें मोहोळ। \nदेश हिंडोनी सकळ। सोलापुरीं पातलों ॥15॥\n\n तेथें आम्हीं कांहीं महिने । वास केला स्वेच्छेनें ।\n अक्कलकोटाप्रती येणें। तेथोनिया जहालें ॥16॥\n\n तैंपासुनी या नगरांत। आनंदें आहों नांदत।\n ऐसें आमुचें सकल वृत्त। असे मुळापासोनी ॥17॥ \n\nद्वादश वर्षें मंगळवेढ्याप्रती। राहिले स्वामीराज यती। \nपरी त्या स्थळीं प्रख्याती। विशेष त्यांची न जाहली ॥18॥\n\n दर्शना येतां साधू दिगंबर। लीलाविग्रही यतिवर्य। \nकंबरेवरी ठेऊनी कर। दर्शन देती तयांसी ॥19॥\n\n इति श्री स्वामीचरित्रसारामृत। नाना प्राकृत कथासंमत।\n आनंदें भक्त परिसोत। द्वितीयोध्याय गोड हा ॥20॥\n\n इति श्रीस्वामीचरित्रसारामृते द्वितीयोऽध्याय:। \nश्री रस्तु । शुभ मस्तु ॥\n",
      "id": "2",
      "category": "path",
      "title": "अध्याय 2 रा"
    },
    {
      "content": "श्रीगणेशाय नम:। \nधन्य धन्य ते या जगतीं। स्वामीचरणीं ज्यांची भक्ती। \nत्यांसी नाही पुनरावृत्ती । पद पावती कैवल्य ॥1॥ \n\nनिर्विकार स्वामीमूर्ती। लोकां चमत्कार दाविती। \nकांहीं वर्षें करोनी वस्ती। मंगळवेढें सोडिलें ॥2॥\n\n मोहोळामाजी वास्तव्य करीत। आप्पा टोळ झाले भक्त। \nतेथींचे साकल्य वृत्त। अल्पमती केवीं वर्णूं ॥3॥ \n\nसवे घेउनी स्वामींसी। टोळ जाती अक्कलकोटासी। \nअर्धमार्गावरुनी टोळांसी। मागें परतणें भाग पडे ॥4॥ \n\nटोळ गेलिया परतोनी। स्वामी चालले उठोनी।\n बहुत वर्जिलें सेवकांनीं। परी नच मानिलें त्यां ॥5॥\n\n तेथोनिया निघाले। अक्कलकोटाप्रती आलेे।\n ग्रामद्वारीं बैसले। यतिराज स्वेच्छेनें ॥6॥ \n\nतेथें एक अविंध होता। तो करी तयांची थट्टा। \nपरी कांहीं चमत्कार पाहतां। महासिद्ध समजला ॥7॥ \n\nपूर्वपुण्यास्तव निश्चिती। आले चोळाप्पाचे गृहाप्रती।\n स्वामीसी जाणोनी ईश्वरमूर्ती। चोळाप्पा करी आदर ॥8॥ \n\nयोगयागादिक कांहीं। चोळाप्पानें केलें नाहीं।\n परी भक्तिस्तव पाहीं। स्वामी आले सदनातें ॥9॥ \n\nतयाची देखोनिया भक्ती। स्वामी तेथें भोजन करिती।\n तेव्हां चोळाप्पाचे चित्तीं। आनंद झाला बहुसाळ ॥10॥ \n\nतैंपासुनी तयांचे घरी। राहिले स्वामी अवतारी। \nदिवसेंदिवस चाकरी। चोळाप्पा करी अधिकाधिक ॥11॥\n\n तेव्हां राज्यपदाधिकारी। मालोजीराजे गादीवरी। \nदक्ष असोनी कारभारीं। परम ज्ञानी असती जे ॥12॥\n\n चोळाप्पाचे गृहाप्रती। आले कोणीएक यती।\n लोकां चमत्कार दाविती। गांवांत मात पसरली॥13॥\n\n लोकांमाजी पसरली मात। नृपासी कळला वृत्तांत। \nकीं आपुलिया नगरांत। यती विख्यात पातले ॥14॥\n\n वार्ता ऐसी ऐकोनी। राव बोलला काय वाणी। \nगांवांत यती येवोनी। फार दिवस जाहले॥15॥ \n\nपरी आम्हां श्रुत पाहीं। आजवरी जाहलें नाहीं। \nआतां जावोनी लवलाही। भेटूं तया यतिवर्या ॥16॥\n\n परी ते केवळ अंतर्ज्ञानी। ऐसी वार्ता ऐकिली कानीं।\n हें सत्य तरी येवोनी। आतांच देती दर्शना ॥17॥\n\n रावमुखांतुनी वाणी निघाली। तोचिं यतिमूर्ती पुढें ठेली। \nसकल सभा चकित झाली। मती गुंगली रायाची ॥18॥ \n\nखूण पटली अंतरीं। स्वामी केवळ अवतारी। \nअभक्ती पळोनी गेली दुरी। चरणीं भक्ती जडली तैं ॥19॥\n\n सकळ सभा आनंदली। समस्तीं पाउलें वंदिलीं। \nषोडशोपचारें पूजिली। स्वामीमूर्ती नृपरायें ॥20॥\n\n इति श्री स्वामीचरित्र सारामृत। नाना प्राकृत कथा संमत।\n प्रेमळ भक्त परिसोत। तृतीयोध्याय गोड हा ॥21॥ \n\nश्रीस्वामीराजार्पणमस्तु॥ श्रीरस्तु ॥ शुभं भवतु ॥ \nइति श्रीस्वामीचरित्रसारामृते अक्कलकोटनगरप्रवेशे तृतीयोऽध्याय: ॥\n",
      "id": "3",
      "category": "path",
      "title": "अध्याय 3 रा"
    },
    {
      "content": "श्रीगणेशाय नम: ।\nस्वामीनामाचा जप करितां। चारी पुरुषार्थ येती हाता। \nस्वामीचरित्र गातां ऐकतां। पुनरावृत्ती चुकेल ॥1॥ \n\nगताध्यायाचे अंतीं। अक्कलकोटीं आले यती।\n नृपराया दर्शन देती। स्वेच्छेनें राहती तया पुरीं ॥2॥\n \nचोळाप्पाचा दृढ भाव। घरीं राहिले स्वामीराव। \nहें तयाचें सुकृत पूर्व । नित्य सेवा घडे त्यातें ॥3॥\n\n चोळाप्पाची सदगुणी कांता। तीही केवळ पतिव्रता। \nसदोदित तिच्या चित्ता। आनंद स्वामीसेवेचा ॥4॥\n\n स्वामी केवळ ईश्वरमूर्ती। देशोदेशीं झाली ख्याती।\n बहुत लोक दर्शना येती। कामना चित्तीं धरोनी ॥5॥ \n\nकोणी संपत्तीकारणें। कोणी मागती संतानें। \nव्हावें म्हणोनिया लग्न। येती दूर देशाहुनी ॥6॥ \n\nशरीरभोगें कष्टले। संसारतापें तप्त झाले।\n मायामय पसार्‍यातें फसले। ऐसे आले कितीएक ॥7॥ \n\nभक्त अंतरीं जें जें इच्छिती। तें तें यतिराज पुरविती । \nदृढ चरणीं जयांची भक्ती। त्यांसीं होती कल्पतरू ॥8॥\n\n जे कां निंदक कुटिल। तयां शास्ते केवळ। \nनास्तिकांप्रती तत्काळ। योग्य शासन करिताती ॥9॥\n\n कोणी दोन संन्यासी। आले अक्कलकोटासी। \nहंसोनी म्हणती जनांसी। ढोंगियाच्या नादीं लागलां ॥10॥ \n\nहा स्वामी नव्हे ढोंगी। जो नाना भोग भोगी। \nसाधू लक्षण याचे अंगी। कोणतें हो वसतसे ॥11॥\n\n ऐसें तयांनीं निंदिले। समर्थांनीं अंतरीं जाणिलें। \nजेव्हां ते भेटीसी आले। तेव्हां केलें नवल एक ॥12॥ \n\nएका भक्ताचिया घरीं। पातली समर्थांची स्वारी। \nतेही दोघे अविचारी। होते बरोबरी संन्यासी ॥13॥\n\n तेथें या तिन्ही मूर्ती। बैसविल्या भक्तें पाटावरती। \nश्रीस्वामी आपुले चित्ती। चमत्कार म्हणती करूं आतां ॥14॥ \n\nदर्शनेच्छु जन असंख्यात। पातले तेथे क्षणार्धांत।\n समाज दाटला बहुत। एकची गर्दी जाहली ॥15॥\n\n दर्शन घेउनी चरणांचें। मंगल नाम गर्जती वाचें। \nहेतू पुरवावे मनींचे। म्हणोनियां विनविती ॥16॥\n\n कोणी द्रव्य पुढें ठेविती। कोणी फळे समर्पिती।\n नानावस्तु अर्पण करिती। नाही मिती तयांतें ॥17॥ \n\nकोणी नवसातें करिती। कोणी आणोनिया देती।\n कोणी कांहीं संकल्प करिती। चरण पूजिती आनंदें ॥18॥ \n\nसंन्यासी कौतुक पाहती। मनामाजी आश्चर्य करिती। \nक्षण एक तटस्थ होती। वैरभाव विसरोनी ॥19॥ \n\nस्वामीपुढें जे जे पदार्थ। पडले होते असंख्यात। \nते निजहस्तें समर्थ। संन्याशापुढें लोटिती ॥20॥\n\n मोडली जनांची गर्दी। तों येवोनी सेवेकरी। \nसंन्याशांपुढल्या नानापरी। वस्तू नेऊं लागले ॥21॥ \n\nसमर्थांनी त्या दिवशीं। स्पर्श न केला अन्नोदकासी। \nसूर्य जातां अस्ताचळासी। तेथोनिया ऊठले ॥22॥ \n\nदोघे संन्यासी त्या दिवशीं। राहिले केवळ उपवासी।\n रात्र होता तयांसी। अन्नोदक वर्ज्य असे ॥23॥ \n\nजे पातले करुं छळणा। त्यांची जाहली विटंबना।\n दंडावया कुत्सित जनां। अवतरले यतिवर्य ॥24॥ \n\nइति श्री स्वामी चरित्रसारामृत। नाना प्राकृत कथा संमत। \nसदा परिसोत प्रेमळ भक्त। चतुर्थोध्याय गोड हा ॥25॥\n\n श्रीस्वामीराजार्पणमस्तु ॥ श्रीरस्तु ॥ शुभं भवतु ॥",
      "id": "4",
      "category": "path",
      "title": "अध्याय 4 था"
    },
    {
      "content": "श्रीगणेशाय नम:। \nभवकानन वैश्वानरा। अज्ञानतमच्छेदका भास्करा। \nपूर्णसाक्षी परात्परा। भक्तां खरा सदय तूं ॥1॥ \n\nअक्कलकोट नगरांत। एक तपपर्यंत। \nस्वामीराज वास करीत। भक्त बहुत जाहले ॥2॥\n\n वार्ता पसरली चहूंकडे। कोणासी पडतां सांकडें।\n धाव घेती स्वामींकडे। राजेरजवाडे थोर थोर ॥3॥ \n\nतेव्हां कितिएक नृपती। स्वामीदर्शन घेऊं इच्छिति। \nआणि आपुल्या नगराप्रती। आणूं म्हणती तयांसी ॥4॥ \n\nबडोद्यामाजी त्या अवसरीं। मल्हारराव राज्याधिकारी। \nएकदा तयांचे अंतरीं। विचार ऐसा पातला ॥5॥\n\n दिवाण आणि सरदार। मानकरी तैसे थोर थोर। \nबैसले असतां समग्र। बोले नृपवर तयांप्रती ॥6॥ \n\nकोणी जाउनी अक्कलकोटासी। येथें आणील स्वामींसी। \nतरी आम्ही तयासी। इनाम देऊं बहुत ॥7॥ \n\nकार्य जाणूनि कठिण। कोणी न बोलती वचन। \nकोणाएका लागून। गोष्ट मान्य करवेना ॥8॥\n\n तेव्हां तात्यासाहेब सरदार। होता योग्य आणि चतुर।\n तो बोलता झाला उत्तर। नृपालागीं परियेसी ॥9॥\n\n आपुली जरी इच्छा ऐसी। स्वामीतें आणावें वटपुरीसी। \nतरी मी आणीन तयांसी। निश्चय मानसीं असो द्या ॥10॥\n\n ऐसें ऐकोनी उत्तर। संतोषला तो नृपवर।\n तैसी सभाही समग्र। आनंदित जाहली ॥11॥ \n\nनृपतीसह सकळ जने। त्यापरी तात्यासी सन्मानें। \nगौरवोनी मधुर वचनें। यशस्वी हो म्हणती तया ॥12॥\n\n तात्यासाहेब निघाले। सत्वर अक्कलकोटीं आले।\n नगर पाहुनी संतोषले। जें केवळ वैकुंठ ॥13॥ \n\nपाहुनी स्वामींची दिव्य मूर्ती। आनंदित झाले चित्तीं। \nतेथील जनांची पाहुनी भक्ती। धन्य म्हणती तयांतें ॥14॥ \n\nअक्कलकोटींचे नृपती। स्वामीचरणीं त्यांची भक्ती । \nराजघराण्यांतील युवती। त्याही करिती स्वामीसेवा ॥15॥\n\n ऐसें पाहुनी तात्यांसी। विचार पडला मानसीं। \nया नगरांतुनी स्वामींसी। कैसें नेऊं आपण ॥16॥\n\n प्रयत्नांती परमेश्वर। प्रयत्नें कार्य होय सत्वर।\n लढवोनी युक्ती थोर। कार्य आपण साधावें ॥17॥\n\n करोनी नाना पक्वान्नेंं। करिती ब्राह्मणभोजनें।\n दिधलीं बहुसाल दानें। याचक धनें तृप्ते केले ॥18॥\n\n स्वामीचिया पूजेप्रती। नाना द्रव्यें समर्पिती।\n जेणें सेवेकरी संतुष्ट होती। ऐसें करिती सर्वदा ॥19॥\n\n ऐशियानें कांहीं न झालें। केलें तितुकें व्यर्थ गेलें।\n तात्या मनीं खिन्न झाले। विचार पडला तयांसी ॥20॥ \n\nमग लढविली एक युक्ती। एकांती गांठुनी चोळाप्पाप्रती।\n त्याजलागीं विनंती करिती। बुध्दिवाद सांगती त्या ॥21॥\n\n जरी तुम्ही समर्थांसी। घेउनी याल बडोद्यासी।\n मग मल्हारराव आदरेंसी। इनाम देतील तुम्हांतें ॥22॥\n\n द्रव्येण सर्वे वशा:। चोळाप्पासी लागली आशा।\n तयाच्या अंतरीं भरंवसा। जहागिरीचा बहुसाल ॥23॥ \n\nचोळाप्पानें कर जोडोनी। विनंती केली मधुर वचनीं।\n कृपाळू होउनी समर्थांनीं। बडोद्याप्रती चलावें ॥24॥ \n\nतेणें माझें कल्याण। मिळेल मला बहुत धन। \nआपुलाही योग्य सन्मान। तेथें जातां होईल ॥25॥\n\n ऐसें ऐकोनियां वचन। समर्थांनीं हास्य करोन।\n उत्तर चोळाप्पा लागोन। काय दिलें सत्वर ॥26॥\n\n रावमल्हार नृपती। त्याच्या अंतरी नाहीं भक्ती। \nमग आम्हीं बडोद्याप्रती। काय म्हणोनी चलावें ॥27॥\n\n इति श्रीस्वामीचरित्रसारामृत। नाना प्राकृत कथा संमत। \nसदा ऐकोत भाविक भक्त। पंचमोध्याय गोड हा ॥28॥\n\n श्रीरस्तु। शुभं भवतु॥\n",
      "id": "5",
      "category": "path",
      "title": "अध्याय 5 वा"
    },
    {
      "content": "श्रीगणेशाय नम:। \nधरोनी शिशूचा हात। अक्षरें पंडीत लिहवीत। \nतैसें हें स्वामीचरित्रामृत। स्वामी समर्थ वदविती ॥1॥ \n\nमागील अध्यायाच्या अंतीं। चोळाप्पा विनवी स्वामीप्रती।\n कृपा करोनी मजवरती। बडोद्यासी चलावें ॥2॥ \n\nभाषण ऐसें ऐकोनी। समर्थ बोलती हासोनी। \nमल्हाररावाचिया मनीं। आम्हांविषयीं भाव नसे ॥3॥\n\n म्हणोनी तयाच्या नगरांत। आम्हां जाणें नव्हे उचित। \nअक्कलकोट नगरांत। आम्हां राहणें आवडे ॥4॥ \n\nऐसा यत्न व्यर्थ गेला। तात्या मनीं चिंतावला। \nआपण आलो ज्या कार्याला। तें न जाय सिद्धीसी ॥5॥ \n\nपरी पहावा यत्न करोनी। ऐसा विचार केला मनीं।\n मग काय केलें तात्यांनीं। अनुष्ठान आरंभिलें ॥6॥ \n\nभक्ती नाही अंतरीं। दांभिक साधनांतें करी। \nतयांतें स्वामी नरहरी। प्रसन्न कैसे होतील ॥7॥\n\n मग तात्यांनीं काय केलें। सप्ताहासी ब्राह्मण बैसविले।\n गुरुचरित्र आरंभिलें। व्हावयासी स्वामीकृपा ॥8॥ \n\nपरी तयाच्या वाड्यांत। कधीं न गेले समर्थ।\n तात्या झाला व्यग्रचित्त। कांहीं उपाय सूचेना ॥9॥ \n\nआतां जाउनी बडोद्यासी। काय सांगावें राजयासी।\n आणि सकळ जनांसीं। तोंड कैसे दाखवावें॥10॥\n\n ऐशा उपायें करोन। न होती स्वामी प्रसन्न। \nआतां एक युक्ती योजून। न्यावें पळवोन यतीसी ॥11॥ \n\nअसो कोणे एके दिवशीं। साधोनी योग्य समयासी।\n मेण्यांत घालोनी स्वामींसी। तात्यासाहेब निघाले ॥12॥\n\n कडपगांवचा मार्ग धरिला। अर्धमार्गीं मेणा आला। \nअंतरसाक्षी समर्थाला। गोष्ट विदित जाहली ॥13॥ \n\nमेण्यांतुनी उतरले। मागुती अक्कलकोटीं आले।\n ऐसें बहुत वेळां घडलें। हाही उपाय खुंटला ॥14॥ \n\nमग पुढें राजवाड्यांत। जाउनिया राहिले समर्थ।\n तेव्हां उपाय खुंटत। टेंकिलें हात तात्यांनीं ॥15॥\n\n मग अपयशातें घेवोनी। बडोद्यासी आले परतोनी। \nसमर्थकृपा भक्तीवांचोनी। अन्य उपायें न होय ॥16॥ \n\nपरी मल्हारराव नृपती। प्रयत्न आरंभीत पुढती।\n सर्वत्रांसी विचारिती। कोण जातो स्वामीकडे ॥17॥ \n\nतेव्हां मराठा उमराव। यशवंत तयाचें नांव। \nनृपकार्याची धरूनी हांव। आपण पुढें जाहला ॥18॥\n\n तो येवोनी अक्कलकोटीं। घेतली समर्थांची भेटी।\n वस्त्रें अलंकार सुवर्णताटीं। स्वामीपुढें ठेवित ॥19॥ \n\nतीं पाहुनी समर्थांला। तेव्हां अनिवार क्रोध आला।\n यशवंता पाहोनी डोळां। काय तेव्हां बोलले ॥20॥ \n\nअरे बेडी आणोनी। सत्वर ठोका याचे चरणीं।\n ऐसें त्रिवार मोठ्यांनी। समर्थ क्रोधें बोलले ॥21॥ \n\nक्रोधमुद्रा पाहोनी। यशवंतराव भ्याला मनीं।\n पळालें तोंडचें पाणी। लटलटां कापूं लागला ॥22॥ \n\nमग थोड्याच दिवशीं। आज्ञा आली यशवंतासी।\n सत्वर यावें बडोद्यासी। तेथील कार्यासी सोडोनी ॥23॥ \n\nसाहेबा विषप्रयोग केला। मल्हाररावावरी आळ आला। \nत्या कृत्यामाजी यशवंताला। गुन्हेगार लेखिले ॥24॥ \n\nहातीं पायीं बेडी पडली। स्वामीवचनाची प्रचिती आली। \nअघटित लीला दाविली। ख्याती झाली सर्वत्र ॥25॥ \n\nइति श्रीस्वामीचरित्रसारामृत। नाना प्राकृत कथा संमत। \nसदा भक्त परिसोत। षष्ठोध्याय गोड हा ॥26॥\n\n इति श्रीस्वामीचरित्रसारामृते षष्ठोध्याय: समाप्त:॥\n शुभं भवतु ॥\n",
      "id": "6",
      "category": "path",
      "title": "अध्याय 6 वा"
    },
    {
      "content": "श्रीगणेशाय नम:। \nजयजयाजी निर्गुणा। जयजयाजी सनातना।\n जयजयाजी अघहरणा। लोकपाला सर्वेशा ॥1॥ \n\nअक्कलकोटीं मालोजी नृपती। समर्थचरणीं जयांची भक्ती। \nस्वहस्तें सेवा नित्य करिती। जाणोनि यती परब्रह्म ॥2॥ \n\nवेदांत आवडे तयासी। श्रवण करिती दिवसनिशीं। \nहेरळीकरादिक शास्त्र्यांसी। वेतनें देउनी ठेविलें ॥3॥ \n\nत्या समयीं मुंबापुरीं। विष्णुबुवा ब्रह्मचारी।\n प्राकृत भाषण वेदांतावरी। करुनी लोकां उपदेशिती ॥4॥ \n\nत्यांसी आणावें अक्कलकोटीं। हेतु उपजला नृपा पोटीं।\n बहुत करोनी खटपटी। बुवांसी शेवटीं आणिलें ॥5॥\n\n रात्रंदिन नृपमंदिरीं। वेदांतचर्चा ब्रह्मचारी।\n करिती तेणें अंतरीं। नृपती बहु सुखावे ॥6॥ \n\nख्याती वाढली लोकांत। स्तुती करिती जन समस्त।\n सदा चर्चा वेदांत। राजगृहीं होतसे ॥7॥ \n\nएके दिवशीं सहज स्थिती। ब्रह्मचारी दर्शना येती। \nश्रेष्ठ जन सांगाती। कित्येक होते तया वेळीं ॥8॥\n\n पहावया यतीचें लक्षण। ब्रह्मचारी करिती भाषण।\nकांहीं वेदांतविषय काढून। प्रश्न करिती स्वामींसी ॥9॥\n\n ब्रह्मपद तदाकार। काय केल्यानेंं होय निर्धार।\n ऐसे ऐकोनि सत्वर। यतिराज हासले ॥10॥ \n\nमुखें कांहीं न बोलती। वारंवार हास्य करिती। \nपाहुनी ऐशी विचित्र वृत्ती। बुवा म्हणती काय मनीं ॥11॥\n\n हा तो वेडा संन्यासी। भुरळ पडली लोकांसी। \nलागले व्यर्थ भक्तीसी। यानें ढोंग माजविलें ॥12॥\n\n तेथोनी निघाले  ब्रह्मचारी। आले सत्वर बाहेरी।\n लोकां बोलती हास्योत्तरीं। तुम्ही व्यर्थ फसलां हो ॥13॥\n\n पाहोनी तुमचे अज्ञान। यांचें वाढलें ढोंग पूर्ण।\n वेदशास्त्रादिक ज्ञान। यांतें कांहीं असेना ॥14॥\n\n ऐसे ब्रह्मचारी बोलोनी। पातले आपुल्या स्वस्थानीं।\n विकल्प पातला मनीं। स्वामीसी तुच्छ मानिती ॥15॥\n\n नित्यनियम सारोन। ब्रह्मचारी करिती शयन। \nजवळी पारशी दोघेजण। तेही निद्रिस्थ जाहले ॥16॥\n\n निद्रा लागली  बुवांसी। लोटलीया कांहीं निशी। \nएक स्वप्न तयांसी। चमत्कारिक पडलेंसे ॥17॥ \n\nआपुल्या अंगावरी वृश्चिक। एकाएकीं चढलें असंख्य।\n महा विषारी त्यांतुनी एक। दंश आपणा  करीतसे॥18॥\n\n ऐसें पाहोनी ब्रह्मचारी। खडबडोनी उठले लौकरी। \nबोबडी पडली वैखरी। शब्द एक न  बोलवे ॥19॥ \n\nजवळी होते जे पारशी। जागृती आली तयांसी।\n त्यांनीं धरोनी बुवांसी। सावध केलें त्या वेळीं ॥20॥ \n\nमग स्वप्नींचा वृत्तांत। तयांसी  सांगती समस्त।\n म्हणती यांत काय अर्थ। ऐसीं स्वप्नें कैक पडतीं ॥21॥ \n\nअसो दुसर्‍याच दिवशीं। बुवा आले स्वामींपाशी। \nपुसतां मागील प्रश्नासी। खदखदां स्वामीं हासले ॥22॥ \n\nमग काय बोलती यतीश्वर। ब्रह्मपद तदाकार।\n होण्याविषयीं अंतर। तुझें जरी इच्छितसे ॥23॥\n\n तरी स्वप्नीं देखोनी वृश्चिकांसी। काय म्हणोनी भ्यालासी। \nजरी वृथा भय मानितोसी। मग ब्रह्मपद जाणसी कैसें ॥24॥ \n\n ब्रह्मपद तदाकार होणें। हें नव्हे सोपें बोलणें। \nयासी लागती कष्ट करणें। फुकट हातां नयेची ॥25॥\n\n बुवांप्रती पटली खूण। धरिले तत्काळ स्वामीचरण। \nप्रेमाश्रूंनी भरले नयन। कंठ झाला सददित ॥26॥\n\n तया समयापासोनी। भक्ती जडली स्वामीचरणीं। \nअहंकार गेला गळोनी। ब्रह्मपदा योग्य झाले ॥27॥ \n\nइति श्रीस्वामीचरित्रसारामृत। नाना प्राकृत कथा संमत। \nसदा परिसोत भाविक भक्त । सप्तमोध्याय गोड हा ॥28॥\n\n श्रीराजाधिराज योगिराज श्रीस्वामीसमर्थार्पणमस्तु ॥\n",
      "id": "7",
      "category": "path",
      "title": "अध्याय 7 वा"
    },
    {
      "content": "श्रीगणेशाय नम:। \nजयजयाजी सुखधामा। जयजयाजी परब्रह्मा। \nजयजय भक्तजन विश्रामा। अनंतवेषा अनंता ॥1॥ \n\nराजे निजाम सरकार। त्यांचे पदरीं दप्तरदार। \nराजे रायबहाद्दर। शंकरराव नामक ॥2॥ \n\nसहा लक्षांची जहागिर त्यांप्रती। सकल सुखें अनुकूल असतीं। \nविपुल संपत्ती संतती। कांहीं कमती असेना ॥3॥ \n\nपरी पूर्व कर्म अगाध। तयां लागला ब्रह्मसमंध। \nउपाय केले नानाविध। परी बाधा न सोडी ॥4॥ \n\nसमंध-बाधा म्हणोन। चैन न पडे रात्रंदिन।\n गेलें शरीर सुकोन। गोड न लागे अन्नपाणी ॥5॥ \n\nनावडे भोग विलास। सुखोपभोग कैंचा त्यांस।\n निद्रा नयेची रात्रंदिवस। चिंतानलें पोळले ॥6॥\n\n केलीं कित्येक अनुष्ठानें। तैशींच ब्राह्मण संतर्पणें। \nबहुसाल दिधलीं दानें। आरोग्य व्हावें म्हणोनी ॥7॥ \n\nविटले संसारसौैख्यासी। त्रासले या भव यात्रेसी। \nकृष्णवर्ण आला शरीरासी। रात्रंदिन चैन नसे ॥8॥\n\n कोणालागीं जावें शरण। मजवरी कृपा करील कोण।\n सोडवील व्याधीपासोन। ऐसा कोण समर्थ ॥9॥ \n\nमग केला एक विचार। प्रसिद्ध क्षेत्र श्रीगाणगापूर। \nतेथें जाउनी अहोरात्र। दत्तसेवा करावी ॥10॥ \n\nसेवा केली बहुवस। ऐसे लोटलेे तीन मास।\n एके रात्रीं तयांस। स्वप्नीं दृष्टांत जाहला ॥11॥ \n\nअक्कलकोटीं जावें तुवां। तेथें करावी  स्वामीसेवा। \nयतीवचनीं भाव धरावा। तेणें व्याधी जाय दूरी ॥12॥\n\n तरी ते तेथेंची राहिले। आणखी अनुष्ठान आरंभिलें।\n पुन्हा तयासी स्वप्न पडलें। अक्कलकोटीं जावें त्वां ॥13॥\n\n हें जाणोनी हितगोष्टी। मानसीं विचारुनि शेवटीं ।\n त्वरीत आले अक्कलकोटीं। प्रियपत्नीसहीत ॥14॥\n\n तया नगरीच्या नरनारी। कामधंदा करितां घरी।\n स्वामीचरित्र परस्परीं। प्रेमभावें सांगती ॥15॥\n\n कित्येक प्रात:स्नानें करोनी। पूजाद्रव्य घेवोनी। \nअर्पावया समर्थचरणीं। जाती अती त्वरेनें ॥16॥ \n\nइति श्रीस्वामीचरित्रसारामृत।  नाना प्राकृत  कथा संमत। \n सदा परिसोत प्रेमळ भक्त।  अष्टमोध्याय गोड  हा  ॥17॥ \n\nश्रीस्वामीचरणारविंदार्पणमस्तु ॥ \nइति श्रीस्वामीचरित्रसारामृते \nअष्टमोऽध्याय: ॥ श्रीरस्तु॥\n",
      "id": "8",
      "category": "path",
      "title": "अध्याय 8 वा"
    },
    {
      "content": "श्रीगणेशाय नम:।\n घरोघरीं स्वामीकीर्तनें। नित्य होतीं ब्राह्मण-भोजनें।\n स्वामी नामाचीं जप ध्यानें। अखंडीत चालतीं ॥1॥\n\n दिगंतरीं गाजली ख्याती। कामना धरोनी चित्तीं।\n बहुत लोक दर्शना येती। अक्कलकोट नगरांत ॥2॥ \n\nब्राह्मण क्षत्रिय वैश्यादिक। शूद्र आणि अनामिक।\n पारसी यवन भाविक। दर्शना येती धांवोनी ॥3॥\n\n यात्रेची गर्दी भारी। सदा आनंदमय नगरी। \nसाधु संत ब्रह्मचारी। फकीर संन्यासी येती पैं ॥4॥\n\n किती वर्णावें महिमान। जेथें अवतरलें परब्रह्म।\n ते नगरीं वैकुंठधाम। प्रत्यक्ष भासूं लागली ॥5॥ \n\nअसो ऐशा नगरांत। शंकरराव प्रवेशत। \nआनंदमय झाले चित्त। समाधान वाटलें ॥6॥\n\n जे होते स्वामीसेवक। त्यांत सुंदराबाई मुख्य। \nस्वामीसेवा सकळिक। तिच्या हस्तें होतसे ॥7॥ \n\nव्याधी दूर करावी म्हणोनी। विनंती कराल स्वामीचरणीं। \nतरी आपणालागोनी। द्रव्य कांहीं देईन ॥8॥ \n\nबाईसी द्रव्यलोभ पूर्ण। आनंदलें तियेचें मन। \nम्हणे मी इतुकें करीन। दोन सहस्र रुपये द्याल कीं ॥9॥ \n\nते म्हणती बाईसी। इतुकें कार्य जरी करिसी। \nतरी दहा सहस्र रुपयांसी। देईन सत्य वचन हें ॥10॥ \n\nबाई विस्मित झाली अंतरीं। ती म्हणे हें सत्य जरी। \nतरी उदक घेउनी करीं। संकल्प आपण सोडावा ॥11॥\n\n शंकरराव तैसें करिती। बाई आनंदली चित्तीं। \nम्हणे मी प्रार्थूनिया स्वामींप्रती। कार्य आपुलें करीन ॥12॥ \n\nबार्ई स्वामींसी बोले वचन। हे गृहस्थ थोर कुलीन।\n परी पूर्वकर्में यांलागून । ब्रह्मसमंध पीडितो ॥13॥\n\n तरी आतां कृपा करोनी। मुक्त करावें व्याधीपासोनी।\n ऐसें ऐकतां वरदानीं। समर्थ तेथोनी ऊठले ॥14॥\n\n यवनस्मशानभूमींत। आले यतिराज त्वरित। \nएका नूतन खांचेंत। निजले छाटी टाकोनी ॥15॥\n\n सेवेकरी शंकररावांसी। म्हणती लीला करुनी ऐशी। \nचुकविलें तुमच्या मरणासीं। निश्चय मानसीं धरावा ॥16॥ \n\nशंकररावें तया दिवशीं। खाना दिधला फकिरांसी। \nआणि शेखनुर दर्ग्यासी। एक कफनी चढविली ॥17॥\n\n मग कांहीं दिवस लोटत। स्वामीराज आज्ञापित। \nबारीक वांटुनी निंबपत्र। दहा मिरें त्यांत घालावीं ॥18॥\n\n तें घ्यावें हो औषध। तेणें जाईल ब्रह्मसमंध। \nजाहल्या स्वामीराज वैद्य। व्याधी पळे आपणची ॥19॥\n\n प्रकृतीसी आराम पडला। राव गेले स्वनगराला।\n कांहीं मास लोटता तयांला। ब्रह्मसमंधें सोडिलें ॥20॥\n\n मग पुन्हा आनंदेसी। दर्शना आले अक्कलकोटासी।\n घेउनी स्वामीदर्शनासी। आनंदित जाहले ॥21॥ \n\nम्हणती व्याधी गेल्यानंतर। रुपये देईन दहा सहस्र।\n ऐसा केला निर्धार। त्याचें काय करावें ॥22॥ \n\nमहाराज आज्ञापिती। गांवाबाहेर आहे मारुती।\n तेथें चुनेगच्ची निश्चिती। मठ तुम्हीं बांधावा ॥23॥ \n\nऐशिया एकांत स्थानीं। राहणार नाहीं कोणी। \nऐसी विनंती स्वामीचरणीं। कारभारी करिताती ॥24॥\n\n सर्वांनुमतें तेथेंची। मठ बांधिला चुनेगच्ची।\n किर्ती शंकररावांची। अजरामर राहिली ॥25॥\n\n इति श्री स्वामीचरित्रसारामृत। नाना प्राकृत कथा संमत। \nसदा परिसोत भाविक भक्त। नवमोध्याय गोड हा ॥26॥ \n\nश्रीस्वामीराजार्पणमस्तु ॥ शुभं भवतु ॥ श्रीरस्तु॥\n",
      "id": "9",
      "category": "path",
      "title": "अध्याय 9 वा"
    },
    {
      "content": "श्रीगणेशाय नम:। \nगाठी होतें पूर्वपुण्य। म्हणुनी पावलों नरजन्म। \nयाचें सार्थक उत्तम। करणें उचित आपणां ॥1॥ \n\nऐसा मनीं करूनि विचार। आरंभिलें स्वामीचरित्र।\n ते शेवटासी नेणार। स्वामी समर्थ असती पैं ॥2॥\n\n हावेरी नामक ग्रामीं। यजुर्वेदी गृहस्थाश्रमी।\n बाळाप्पा नामें द्विज कोणी । राहत होते आनंदें ॥3॥ \n\nसंपत्ती आणि संतती। अनुकूल सर्व तयांप्रती।\n सावकारी सराफी करिती। जनीं वागती प्रतिष्ठित ॥4॥ \n\nतीस वर्षांचें वय झालें। संसारातें उबगले।  \nसद्गुरुसेवेचे दिवस आले। मती पालटली तयांची ॥5॥ \n\nजरी संसारीं वर्तती। तरी मनीं नाहीं शांती। \nयोग्य सदगुरु आपणाप्रती। कोठें आतां भेटेल ॥6॥\n\n पंचपक्वान्नें सुवर्ण ताटीं। भरोनी आपणापुढें येती। \nपाहोनिया स्वप्नी ऐशा गोष्टी। उल्हासलें मानस ॥7॥\n\n तात्काळ केला निर्धार। सोडावें सर्व घरदार।\n मायापाश दृढतर। विवेकशस्त्रें तोडावा ॥8॥ \n\nसोलापुरीं काम आम्हांसी। ऐसें सांगुनी सर्वत्रांसी।\n निघाले सदगुरु शोधासी। घरदार सोडिलें ॥9॥ \n\nमुरगोड ग्राम प्रख्यात। तेथें आले फिरत फिरत।\n जेथें चिदंबर दीक्षित। महापुरुष जन्मले ॥10॥\n\n मुरगोडीं मल्हार दीक्षित। वेदशास्त्रीं पारंगत।\n धर्मकर्मीं सदा रत। ईश्वरभक्त तैसाची ॥11॥ \n\nपरी तयां नाहीं संतती। म्हणोनिया उद्विग्न चित्तीं।\n मग शिवाराधना करिती। कामना चित्तीं धरोनी ॥12॥\n\n द्वादशवर्षें अनुष्ठान। केलें शंकराचें पूजन। \nसदाशिव प्रसन्न होऊन। वर देत तयांसी ॥13॥\n\n तुझी भक्ती पाहोन । संतुष्ट झालें माझें मन । \nमीच तुझा पुत्र होईन । भरंवसा पूर्ण असावा ॥14॥ \n\nऐकोनिया वरासी । आनंदले मानसीं। \nवार्ता सांगतां कांतेसी। तेही चित्तीं तोषली ॥15॥ \n\nनवमास भरतां पूर्ण। कांता प्रसवली पुत्ररत्न।\n मल्हार दीक्षितें आनंदोन। संस्कार केले यथाविधी ॥16॥ \n\nचिदंबर नामाभिधान। ठेवियलें तयालागुन। \nशुक्लपक्षीय शशिसमान। बाळ वाढूं लागलें ॥17॥\n\n पुढें केलें मौंजीबंधन। वेदशास्त्रीं झाले निपुण।\n निघंटु शिक्षा व्याकरण। काव्यग्रंथ पढविले ॥18॥ \n\nएकदा यजमानाचे घरीं। व्रत होतें गजगौरी।\nचिदंबर तया अवसरीं। पूजेलागीं आणिले ॥19॥ \n\nप्राणप्रतिष्ठा मंत्र म्हणतां। गजासी प्राण येउनी तत्वतां। \nचालूं लागला हें पाहतां। विस्मित झाले यजमान ॥20॥ \n\nऐशा लीला अपार। दाखविती चिदंबर। \nप्रत्यक्ष जे का शंकर। जगदुद्धारार्थ अवतरले ॥21॥ \n\nअसो पुढें प्रौढपणीं। यज्ञ केला दीक्षितांनीं। \nसर्व सामग्री मिळवूनी। द्रव्य बहुत खर्चिलें ॥22॥ \n\nतया समयीं एके दिनीं। ब्राह्मण बैसले भोजनीं। \nतूप गेलें सरोनी। दीक्षितांतें समजलें ॥23॥ \n\nजलें भरले होते घट। तयांसी लावितां अमृतहस्त। \nतें घृत झालें समस्त। आश्चर्य करिती सर्व जन ॥24॥ \n\nतेव्हां पुणें शहरामाजी। पेशवे होते राव बाजी। \nएके समयीं ते सहजीं। दर्शनातें पातले ॥25॥ \n\nअन्यायानें राज्य करित। दुसर्‍याचें द्रव्य हरित।\n यामुळें जन झाले त्रस्त। दाद त्यांची लागेना ॥26॥\n\n तयांनी हें ऐकोन। मुरगोडीं आले धावोन। \nम्हणती दीक्षितांसी सांगून। दाद आपुली लावावी ॥27॥\n\n रावबाजीसी वृत्तांत। कर्णोपकर्णीं झाला श्रुत।\n म्हणती जें सांगतील दीक्षित। तें अमान्य करवेना ॥28॥\n\n मग दीक्षितांसी निरोप पाठविला। आम्ही येतों दर्शनाला। \nपरी आपण आम्हांला। त्वरीत निरोप देइजे ॥29॥ \n\nऐसें सांगता दीक्षितांप्रती। तया वेळीं काय बोलती। \nआता पालटली तुझी मती। त्वरीत मागसी निरोप ॥30॥\n\n कोपला तुजवरी ईश्वर। जाईल राज्यलक्ष्मी सर्व। \nवचनीं ठेवी निर्धार।निरोप तुजला दिला असे ॥31॥ \n\nसिद्धवाक्य सत्य झालें। रावबाजीचें राज्य गेलें।\n ब्रह्मावर्तीं राहिले। परतंत्र जन्मवरी ॥32॥ \n\nएके समयीं अक्कलकोटीं। दीक्षितांच्या निघाल्या गोष्टी। \nतेव्हां बोलले स्वामी यती। आम्हीं त्यातें जाणतों ॥33॥\n\n यज्ञसमारंभाचे अवसरीं। आम्हीं होतों त्यांचे घरी। \nतूप वाढण्याची कामगिरी। आम्हांकडे तैं होती ॥34॥\n\n महासिद्ध दीक्षित। त्यांचे वर्णिलें अल्पवृत्त।\n मुरगोडीं बाळाप्पा येत। पुण्यस्थान जाणोनी ॥35॥\n\n तेथें ऐकिला वृत्तान्त। अक्कलकोटीं स्वामीसमर्थ। \nभक्तजन तारणार्थ। यतिरुपें प्रगटले ॥36॥ \n\nइति श्रीस्वामीचरित्रसारामृत। नाना प्राकृत कथा संमत।\n सदा परिसोत प्रेमळ भक्त। दशमोध्याय गोड हा ॥37॥\n\n श्रीस्वामीराजार्पणमस्तु ॥ शुभं भवतु । श्रीरस्तु ॥\n",
      "id": "10",
      "category": "path",
      "title": "अध्याय 10 वा"
    },
    {
      "content": "श्रीगणेशाय नम:। \nमागलें अध्यायीं वर्णिले। बाळाप्पा मुरगोडीं आले। \nपुण्यस्थानीं राहिले। तीन रात्री आनंदें ॥1॥\n\nतेथें कळला वृत्तांत। अक्कलकोटीं साक्षात।\n यतिरूपें श्रीदत्त। वास्तव्य सांप्रत करिताती ॥2॥ \n\nपरी मुरगोडीचे विप्र। बाळाप्पासी सांगत।\n गाणगापूर विख्यात। महाक्षेत्र भीमातीरीं ॥3॥ \n\nतेथें आपण जावोनी। बैसावें हो अनुष्ठानीं। \nश्री गुरु स्वप्नीं येवोनी। सांगती तैसें करावें ॥4॥\n\n मानवला तयासी विचार। निघाले तेथुनी सत्वर। \nजवळीं केले गाणगापूर। परम पावन स्थान तें ॥5॥\n \nबाळाप्पा तेथें पातले। स्थान पाहोनी आनंदले। \nनृसिंहसरस्वती पाउलें। प्रेमभावें वंदिली ॥6॥\n\n प्रात:काळीं उठोनी। संगमावरी स्नान करोनी। \nजप ध्यान आटपोनी। मागुती येती गांवांत ॥7॥ \n\nसेवेकर्‍यांबरोबरी। मागोनिया मधुकरी। \nभोजनोत्तर संगमावरी। परतोनी येती ते ॥8॥ \n\nमाध्याह्न स्नान करोनी। पुन्हा बैसती जप ध्यानी। \nअस्ता जातां वासरमणी। संध्यास्नान करावें ॥9॥\n\n करोनिया संध्यावंदन। जप आणि नामस्मरण।\n रात्र पडतां परतोन। ग्रामामाजी येती ते ॥10॥\n\nसदगुरु प्राप्तीकरितां। सोडुनी गृह-सुत-कांता।\n शीतोष्णाची पर्वा न करितां। आनंदवृत्ती राहती ॥11॥\n\n शीतोष्णाचा होय त्रास। अर्धपोटीं उपवास।\n परी तयांचें मानस। कदा उदास नोहेची ॥12॥ \n\nअय्याराम सेवेकरी। राहत होते गाणगापुरीं। \nत्यांनी देखुनी ऐसीपरी। बाळाप्पासी बोलती ॥13॥ \n\nतुम्हीं भिक्षा घेवोनी। नित्य यावें आमुचे सदनीं।\n जें जें पडेल तुम्हांस कमी। तें तें आम्हीं पुरवूं जी ॥14॥\n\n बाळाप्पासी मानवलें। दोन दिवस तैसें केलें। \nपोट भरोनी जेवले। परी संकोच मानसीं ॥15॥ \n\nजाणें सोडिलें त्याचे घरीं। मागोनिया मधुकरी।\n जावोनिया संगमावरी। झोळी उदकीं बुडवावी ॥16॥ \n\nआणोनिया बाहेरी। बैसोनी तिथे शिळेवरी। \nमग खाव्या भाकरी। ऐसा नेम चालविला ॥17॥\n\n ऐसे लोटले कांहीं दिवस। सर्व शरीर झाले कृश। \nनिशीदिनीं चिंता चित्तास। सदगुरु प्राप्तीची लागली॥18॥ \n\nहीन आपुलें प्राक्तन। भोग भोगवी दारुण।\n पहावे सदगुरुचरण। ऐसें पुण्य नसेची  ॥19॥\n\n एक मास होता निश्चिती। स्वप्नीं तीन यतीमूर्ती।\n येवोनिया दर्शन देती। बाळाप्पा  चित्तीं सुखावें ॥20॥ \n\nपंधरा दिवस गेल्यावरी। निद्रिस्थ असतां एके रात्रीं। \nएक ब्राह्मण स्वप्नाभीतरीं। येवोनिया आज्ञापी ॥21॥ \n\nअक्कलकोटीं श्रीदत्त। स्वामीरुपें नांदत।\n तेथें जाउनी त्वरीत। कार्य इच्छित साधावें ॥22॥ \n\nआपण केले अनुष्ठान। परी तें न जाहलें पूर्ण। \nआणखीही  कांहीं  दिन। क्रम  आपुला  चालवावा ॥23॥\n\n मग  कोणे  एके दिवशीं। बाळाप्पा आले संगमासी। \nवृक्षातळीं ठेवुनी वस्त्रासी। गेले स्नान करावया ॥24॥\n\n परतले स्नान करोनी। सत्वर आले त्या स्थानीं।\n वस्त्र उचलितां खालोनी। वृश्चिक एक निघाला॥25॥\n\n तयासी त्यांनीं न मारिलें। नित्यकर्म आटोपिलें।\n ग्रामामाजी परत आले। गेले भिक्षेकारणें॥26॥ \n\nत्या दिवशीं ग्रामाभीतरीं। पक्वान्न मिळालें घरोघरीं। \nबाळाप्पा तोषले अंतरीं। उत्तम दिन मानिला ॥27॥ \n\nअक्कलकोटीं जावयासी। निघाले मग त्याच दिवशीं। \nउत्तम शकुन तयांसी। मार्गावरी जाहले ॥28॥ \n\nचरण-चाली चालोनी। अक्कलकोटीं दुसरे दिनीं।\n बाळाप्पा पोंचले येवोनी। नगरी रम्य देखिली॥29॥\n\n जेथें नृसिंह सरस्वती। यतिरूपें वास करिती। \nतेथें सर्व सौख्यें नांदती। आनंद भरला सर्वत्र ॥30॥\n\n तया क्षेत्रींचें महिमान। केवीं वर्णूं मी अज्ञान। \nप्रत्यक्ष जें वैकुंठभुवन। स्वामी कृपेनें जाहलें ॥31॥ \n\nइति श्री स्वामीचरित्रसारामृत। नाना प्राकृत कथा संमत।\n श्रोेते सदा परिसोत। एकादशोध्याय गोड हा ॥32॥\n\n श्रीरस्तु ॥ शुभं भवतु॥\n",
      "id": "11",
      "category": "path",
      "title": "अध्याय 11 वा"
    },
    {
      "content": "श्रीगणेशाय नम:। \nकराया जगदुद्धार। हरावया भूभार।\n वारंवार परमेश्वर। नाना अवतार धरीतसे ॥1॥\n\n भक्तजन तारणार्थ। अक्कलकोटीं श्रीदत्त।\n यतिरूपें प्रगट होत। तेची समर्थ श्रीस्वामी ॥2॥\n \nगताध्यायाचे अंतीं। बाळाप्पा आले अक्कलकोटीं। \nपुण्य नगर पाहोनी दृष्टी। आनंद पोटी नच मावे ॥3॥ \n\nत्यादिवशीं श्रीसमर्थ। होते खासबागेंत। \nयात्रा आली बहुत। गर्दी जाहली श्रींजवळी ॥4॥ \n\nदर्शनेच्छा उत्कट चित्तीं। खडीसाखर घेवोनी हातीं।\n गर्दीमाजी प्रवेश करिती। स्वामीसन्निध पातले ॥5॥ \n\nआजानुबाहू सुहास्यवदन। श्रीस्वामीमूर्ती पाहोन।\n बाळाप्पानें धांवोन। दृढ चरण धरियेले ॥6॥\n\n येवोनिया भानावरती। श्रीचरणांची सोडिली मिठी।\n ब्रह्मानंद न माये पोटीं। स्तोत्र ओंठीं गातसे ॥7॥ \n\nश्री समर्थ त्या वेळीं। पडले होते भूतळीं। \nउठोनिया काय केली। लीला एक विचित्र ॥8॥ \n\nसर्व वृक्षांसीं आलिंगन। दिलें त्यांनी प्रेमेंकरोन।\n बाळाप्पावरचें प्रेम। ऐशा कृतीनें दाविलें ॥9॥\n\n त्यासवें एक जहागिरदार। ते होते बिर्‍हाडावर । \nस्वयंपाक करोनी तयार। म्हणती जाऊं दर्शना ॥10॥ \n\nम्हणती जाउनी स्वामीसी। अर्पण करा नैवेद्यासी। \nअवश्य म्हणोनी तयांसी। बाळाप्पा तेव्हां चालले ॥11॥ \n\n या समयीं श्रीसमर्थ। असती नृपमंदिरांत। \nराजाज्ञेवांचुनी तेथे। प्रवेश कोणाचा न होय॥12॥ \n\nमार्गावरुनी परतले। सत्वर बिर्‍हाडावरी आले।\n तेथें नैवेद्यार्पण केले। मग सारिलें भोजन॥13॥ \n\nनित्य प्रात:काळीं उठोन। षट्कर्मातें आचरोन। \nघेवोनी स्वामीदर्शन। जपालागीं बैसावें ॥14॥\n\n श्रीशंकर उपास्य दैवत। त्याचें करावें पूजन नित्य।\n माध्यान्हीं येतां आदित्य। जपानुष्ठान आटपावें ॥15॥ \n\nकरीं झोळी घेवोनी। श्रीस्वामीजवळी येवोनी। \nमस्तक ठेवोनि चरणीं। जावें भिक्षेकारणें ॥16॥\n\nमागोनियां मधुकरी। मग यावें बिर्‍हाडावरी।\n जी मिळेल भाजीभाकरी । त्यानें पोट भरावें॥17॥ \n\nघ्यावें स्वामीदर्शन। मग करावें अनुष्ठान। \nऐशा प्रकारें करोन। अक्कलकोटीं राहिले ।18॥ \n\nचोळाप्पा आदीकरोन। सेवेकरी बहुतजण। \nत्यांत सुंदराबाई म्हणून। मुख्य होती त्या वेळीं ॥19॥ \n\nएके दिवशीं तयांसी। बाई आज्ञा करी ऐशी। \nआपणही श्रीसेवेसी। करीत जावें आनंदें ॥20॥\n\n बहुतजण सेवेकरी। बाई मुख्य त्यांमाझारीं।\n सर्व अधिकार तिच्या करीं। व्यवस्थेचा होता पैं ॥21॥\n\n या कारणें आपसांत। भांडणें होतीं सदोदीत। \nस्वामीसेवेची तेथे। अव्यवस्था होतसे॥22॥ \n\nहें बाळाप्पांनीं पाहोन। नाना युक्ती योजून। \nमोडुनी टाकिलें भांडण। एकचित्त सर्व केले ॥23॥\n\n बाळाप्पाची प्रेमळ भक्ती। पाहुनी संतोष स्वामीप्रती। \nदृढ भाव धरुनी चित्तीं। सेवा करिती आनंदें ॥24॥\n\n ऐसें लोटतां कांहीं दिवस। बाळाप्पाचिया शरीरास। \nव्याधी जडली रात्रंदिवस। चैन नसे क्षणभरी ॥25॥\n\n भोग भोगिला कांहीं दिन। कागदाची पुडी बेंबींतून। \nपडली ती पाहता उकलोन। विष त्यात निघालें॥26॥ \n\nपुर्वी कोण्या कृतघ्नें। बाळाप्पासी यावें मरण।\n विष दिधलें कानोल्यांतुन। पडलें आज बाहेर ॥27॥ \n\nस्वामीकृपेने आजवरी। गुप्त असे उदरीं।\n सदगुरुसेवा त्यांचे करीं। व्हावी लिखित विधीचें ॥28॥\n\n प्रत्येक सोमवारीं तयांनीं। महादेवाची पूजा करोनी। \nमग यावें परतोनी। स्वामीसेवेकारणें ॥29॥ \n\nहें पाहोनी एकें दिवशीं। बाई विनवी समर्थांसी। \nआपण सांगुनी बाळाप्पासी। शंकरपूजनीं वर्जावेें ॥30॥ \n\nतैशी आज्ञा तयाप्रती। एके दिनीं समर्थ करिती। \nपरी बाळाप्पाचे चित्तीं। विश्वास कांहीं पटेना ॥31॥\n\n बाईच्या आग्रहावरून। समर्थें दिली आज्ञा जाण । \nहें नसेल सत्य पूर्ण। विनोद केला निश्चयें ॥32॥\n\n पूजा करणें उचित। न करावी हेंचि सत्य।\n यापरी चिठ्ठया लिहित। प्रश्न पहात बाळाप्पा ॥33॥ \n\nएक चिठ्ठी तयांतुन। उचलुनी पाहतां वाचून। \nन करावेंची पूजन। तियेमाजी लिहिलेंसे ॥34॥ \n\nतेव्हां सर्व भ्रांती फिटली। स्वामीआज्ञा सत्य मानिली। \nही भानगड पाहिली। श्रीपाद भटजीनें ॥35॥\n\n श्रीपादभट्ट एके दिवशीं। काय बोलती बाळाप्पासी। \nदारा-पुत्र सोडुनी देशीं। आपण येथें राहिलां ॥36॥ \n\nआपण आल्यापासोन। आमुचें होतें नुकसान। \nऐसे बोल ऐकोन । बाळाप्पा मनीं खिन्न झाला ॥37॥ \n\nस्वामीनीं मज आज्ञा द्यावी। मी जातों आपुल्या गांवीं। \nपरी तुम्हीं युक्ती योजावी। आज्ञा होईल ऐशीच ॥38॥\n\n श्रीपादभट्टें एके दिवशीं। विचारिलें समर्थांसी।\n कुलदेवतेच्या दर्शनासी। जावया इच्छी बाळाप्पा ॥39॥\n\n ऐसें ऐकुनिया समर्थ। हास्यमुखें काय बोलत। \nकुलदेवतेचें दर्शन नित्य। बाळाप्पा येथ करीतसे ॥40॥\n\n श्रीपाद म्हणे बाळाप्पासी। समर्थ न देती आज्ञेसी। \nतरी टाकुनी चिठ्ठयांसी। आज्ञा द्यावी आपण ॥41॥ \n\nतयाचें कपट न जाणोनी। अवश्य म्हणे त्याच दिनीं। \nदोन चिठ्ठया लिहोनी। उभयतांनी टाकिल्या ॥42॥\n\n चिठ्ठी आपुल्या करीं। भटजी उचली सत्वरी।\n येथें राहुनी चाकरी। करी ऐसें लिहिलेंसे ॥43॥\n\n स्वामीचरणीं दृढ भक्ती। बाळाप्पाची जडली होती। \nकैसा दूर तयाप्रती। करितील यती दयाळ ॥44॥ \n\nइति श्री स्वामीचरित्र सारामृत। नाना प्राकृत कथा संमत।\n सदा प्रेमळ परिसोत। द्वादशोध्याय गोड हा ॥45॥\n\n श्री राजाधिराज योगीराज श्रीस्वामीसमर्थ महाराजार्पणमस्तु॥\n",
      "id": "12",
      "category": "path",
      "title": "अध्याय 12 वा"
    },
    {
      "content": "श्रीगणेशाय नम:।\n शुक्लपक्षीचा शशिकर। वाढे जैसा उत्तरोत्तर।\n तैसें हें स्वामीचरित्र। अध्यायाध्यायीं वाढलें ॥1॥ \n\nद्वादशाध्यायाचे अंतीं। श्रीपादभट्ट बाळाप्पाप्रती।\n कपट युक्तीनें फसवूं पाहती। परी झाले व्यर्थची ॥2॥ \n\nस्वयंपाकादिक करावयासी। लज्जा वाटतसे त्यासी।\n तयातें एके समयासी । काय बोलती समर्थ ॥3॥\n\n निर्लज्जासी सन्निध गुरू। असे जाण निरंतरू।\nऐसे बोलतां सदगुरु। बाळाप्पा मनीं समजला ॥4॥\n\n सेवेकर्‍यांमाजी वरिष्ठ। सुंदराबाई होती तेथे ।\n तिनें सेवेकर्‍यांस नित्य। त्रास द्यावा व्यर्थची ॥5॥\n\n नाना प्रकार बोलोन। करी सर्वांचा अपमान। \nपरी बाळाप्पावरी पूर्ण। विश्वास होता तियेचा ॥6॥\n\n परी कोणे एके दिवशीं। मध्यरात्रीच्या समयासी। \nलघुशंका लागतां स्वामीसी। बाळाप्पातें उठविलें ॥7॥ \n\nतैंपासुनी बाळाप्पासी। त्रास देत अहर्दिशीं।\n गार्‍हाणें सांगतां समर्थांसी। बाईतें शब्दें ताडिती ॥8॥ \n\nअक्कलकोटीं श्रीसमर्थ। प्रथमत: ज्याचे घरी येत।\nतो चोळाप्पा विख्यात। स्वामीभक्त जाहला ॥9॥ \n \nएक तपपर्यंत। स्वामीसेवा तो करीत।\n तयासी द्रव्याशा बहुत। असे सांप्रत लागली ॥10॥\n\n दिवाळीचा सण येता। राजमंदिरामाजी समर्थ। \nराहिले असतां आनंदांत। वर्तमान वर्तलें ॥11॥\n\n कोण्या भक्तें समर्थांसी। अर्पिलें होतें चंद्रहारासी।\nसणानिमित्त त्या दिवशीं। आंगावरी घालावा ॥12॥\n \n राणीचिये मनांत। विचार येता त्वरीत। \nसुंदराबाईसी बोलत। चंद्रहार द्यावा कीं ॥13॥\n\n सुंदराबाई बोलली। तो आहे चोळाप्पाजवळी। \nऐसें ऐकतां त्या काळी। जमादार पाठविला ॥14॥\n\n गंगुलाल जमादार। चोळाप्पाजवळी ये सत्वर। \nम्हणे द्यावा जी चंद्रहार। राणीसाहेब मागती ॥15॥\n\n चोळाप्पा बोले तयासी। हार नाहीं आम्हांपासी। \nबाळाप्पा ठेवितो तयासी। तुम्हीं मागून घ्यावा कीं ॥16॥\n\n ऐसें ऐकुनी उत्तर। गंगुलाल जमादार। \nबाळाप्पाजवळी येउनी सत्वर। हार मागूं लागला ॥17॥\n\n बाळाप्पा बोले उत्तर। आपणापासी चंद्रहार। \nपरी चोळाप्पाची त्यावर। सत्ता असे सर्वस्वें ॥18॥\n\n ऐसें ऐकुनी बोलणें। जमादार पुसे चोळाप्पाकारणें। \nजबाब दिधला चोळाप्पानें। बाळाप्पा देती तरी घेइजे ॥19॥ \n\nऐसें भाषण ऐकोन। जमादार परतोन । \nनृपमंदिरीं येवोन। वर्तमान सर्व सांगे ॥20॥ \n\nचोळाप्पाची ऐकुनी कृती। राग आला राणीप्रती। \nसुंदराबाईनेंही गोष्टी। तयाविरुद्ध सांगितल्या ॥21॥\n\n कारभार चोळाप्पाचे करी। जो होता आजवरी।\n तो काढुनी त्यास दुरी। करावे राणी म्हणतसे ॥22॥ \n\nअसो एके अवसरीं। काय झाली नवलपरी। \nबैसली समर्थांची स्वारी। भक्तमंडळी वेष्टीत ॥23॥\n\n एक वस्त्र तया वेळीं। पडलें होतें श्रींजवळी। \nतयाची करोनिया झोळी। समर्थें करी घेतली ॥24॥ \n\nअल्लख शब्द उच्चारिला। म्हणती भिक्षा द्या आम्हांला।\n तया वेळीं सर्वत्रांला। आश्चर्य वाटलें ॥25॥ \n\nझोळी घेतली समर्थें। काय असे उणें तेथें। \nजे जे दर्शना आले होते। त्यांनी भिक्षा घातली ॥26॥ \n\nकोणी एक कोणी दोन। रुपये टाकिती आणोन। \nन लागतां एक क्षण। शंभरांवर गणती झाली ॥27॥ \n\nझोळी चोळाप्पातें देवोन। समर्थ बोलले काय वचन।\nचोळाप्पा तुझें फिटलें रीण। स्वस्थ आता असावें ॥28॥\n \n पाहोनिया द्रव्यासी। आनंद झाला तयासी। \n परी न आले मानसीं। श्रीचरण अंतरले ॥29॥ \n \nचोळाप्पासी दूर केले। बाईसी बरें वाटलें। \nऐसे कांहीं दिवस गेले। बाळाप्पा सेवा करिताती ॥30॥\n \n कोणे एके अवसरीं। सुंदराबाई बाळाप्पावरी।\n रागावोनी दुष्टोत्तरीं। ताडण करी बहुसाळ ॥31॥\n \n तें ऐकोनी बाळाप्पासी। दु:ख झालें मानसीं। \n सोडुनी स्वामी-चरणांसी। म्हणती जावें येथोनी ॥32॥ \n \nआज्ञा समर्थांची घेवोनी। म्हणती जावें येथोनी। \n याकरितां दुसरें दिनीं। समर्थांजवळी पातले ॥33॥\n \n तेव्हां एका सेवेकर्‍यास। बोलले काय समर्थ।\n बाळाप्पा दर्शनास येत। त्यासी आसन दाखवावें ॥34॥ \n \nबाळाप्पा येतां त्या स्थानीं। आसन दाविलें सेवेकर्‍यांनी।\n  तेव्हां समजले निजमनीं। आज्ञा आपणां मिळेना ॥35॥ \n\nकोठें मांडावें आसन। विचार पडला त्यांलागून। \nतों त्याच रात्रीं स्वप्न। बाळाप्पानें देखिले ॥36॥ \n\nश्रीमारुतीचें मंदिर। स्वप्नीं आलें सुंदर। \n तेथें जाउनी सत्वर । आसन त्यांनीं मांडिलें ॥37॥\n \n श्री स्वामी समर्थ। या मंत्राचा जप करीत।\n एक वेळ दर्शना येत। हिशेब ठेवित जपाचा ॥38॥\n \n काढुनी दिलें बाळाप्पासी। आनंद झाला बाईसी।\n  गर्वभरें ती कोणासी। मानीनाशी जाहली ॥39॥ \n \nसुंदराबाईसी करावें दूर। समर्थांचा झाला विचार। \n त्याप्रमाणें चमत्कार करोनिया दाविती ॥40॥\n \n परी राणीची प्रिती। बाईवरी बहु होती। \n याकारणें कोणाप्रती। धैर्य कांहीं होईना ॥41॥ \n \nअक्कलकोटीं त्या अवसरीं। माधवराव बर्वे कारभारी। \n तयांसी हुकूम झाला सत्वरी। बाईसी दूरी करावें ॥42॥ \n \nपरी राणीस भिवोनी । तैसें न केले तयांनी। \n समर्थदर्शनासी एके दिनीं। कारभारी पातले ॥43॥ \n \nतयांसी बोलती समर्थ। कैसा करितां कारभार। \n ऐसें ऐकोनिया उत्तर । बर्वे मनीं समजले ॥44॥\n \n मग त्यांनीं त्याच दिवशीं। पाठविलें फौजदारासी। \n कैद करुनीया बाईसी। आणावें म्हणती सत्वर ॥45॥ \n \nफौजदारासी समर्थ। कांही एक न बोलत। \n कारकीर्दीचा अंत। ऐसा झाला बाईच्या ॥46॥\n \n स्वामीचिया सेवेकरितां। सरकारांतुनी तत्त्वतां।\n पंच नेमुनी व्यवस्था। केली असे नृपरायें ॥47॥\n \n मग सेवा करावयासी। घेउनी गेले बाळाप्पासी।\n  म्हणती देउं तुम्हांसी। पगार सरकारांतुनी ॥48॥\n \n बाळाप्पा बोलले तयांसी। द्रव्याशा नाहीं आम्हासी। \n आम्ही निर्लोभ मानसीं। स्वामीसेवा करूं कीं ॥49॥\n \n बाळाप्पाचा जप होतां पूर्ण। एका भक्तास सांगोन।\n  करविलें श्रींनीं उद्यापन। हिशेब जपाचा घेतला ॥50॥\n \n बाळाप्पांनीं चाकरी। एक तप सरासरी। \n केली उत्तम प्रकारी। समर्था ते प्रिय झाले ॥51॥ \n \nदृढ निश्चय आणि भक्ती। तैसी सदगुरुचरणीं आसक्ती। \n तेंणें येत मोक्ष हातीं। अन्य साधनें व्यर्थची ॥52॥ \n \nउगीच करिती दांभिक भक्ती। त्यावरी स्वामी कृपा न करिती। \n सद्भावें जे नमस्कारिती। त्यांवरी होती कृपाळू ॥53॥\n \n अक्कलकोटनिवासिया। जयजयाजी स्वामीराया।\n रात्रंदिन तुझ्या पायां। विष्णु शंकर वंदिती ॥54॥ \n \nइति श्री स्वामीचरित्र सारामृत। नाना प्राकृत कथा संमत । \n सदा भक्त परिसोत । त्रयोदशोध्याय गोड हा ॥55॥ \n \n इति श्रीस्वामीचरित्रसारामृते त्रयोदशोध्याय:। \n \nश्रीस्वामीचरणार्पणमस्तु। शुभं भवतु॥",
      "id": "13",
      "category": "path",
      "title": "अध्याय 13 वा"
    },
    {
      "content": "श्री गणेशाय नम:। \nजयजयाजी करुणाघना। जयजयाजी अघशमना।\n जयजयाजी परमपावना। दीनबंधो जगदगुरु ॥1॥\n\n प्रात:काळीं उठोन। आधीं करावें नामस्मरण।\n अंतरीं ध्यावे स्वामीचरण। शुद्धमन करोनी ॥2॥\n\n प्रात:कर्में आटपोनी। मग बैसावें आसनीं। \nभक्ती धरोनी स्वामीचरणीं। पूजन करावें विधियुक्त ॥3॥\n\n एकाग्र करोनी मन। घालावे शुुद्धोदक स्नान। \nसुगंध चंदन लावोन। सुवासिक कुसुमें अर्पावीं ॥4॥\n\n धूप-दीप-नैवेद्य। फल तांबूल दक्षिणा शुद्ध। \nअर्पावें नाना खाद्य। नैवेद्याकारणें स्वामींच्या ॥5॥ \n\nषोडशोपचारें पूजन। करावें सद्भावें करून।\n धूप-दीपार्ती अर्पून। नमस्कार करावा ॥6॥\n\n मग करावी प्रार्थना। जयजयाजी अघहरणा। \nपरात्परा  कैवल्यसदना। ब्रह्मानंदा यतिवर्या ॥7॥ \n\nजयजयाजी पुराणपुरुषा। लोकपाला सर्वेशा। \nअनंत ब्रह्मांडाधीशा। वेदवंद्या जगदगुरु ॥8॥ \n\nसुखधामनिवासिया। सर्वसाक्षी करुणालया।\n भक्तजन ताराया। अनंतरूपें नटलासी ॥9॥\n\n तूं अग्नी तूं पवन। तूं आकाश तूं जीवन। \nतूंची वसुंधरा पूर्ण। चंद्र सूर्य तूंच पैं ॥10॥ \n\nतूं विष्णु आणि शंकर। तूं विधाता तूं इंद्र।\n अष्टदिक्पालादि समग्र। तूंच रूपें नटलासी ॥11॥\n\n कर्ता आणि करविता। तूंच हवी आणि होता।\n दाता आणि देवविता। तूंच समर्था निश्चयें ॥12॥ \n\nजंगम आणि स्थिर। तूंच व्यापिलें समग्र। \nतुजलागीं आदिमध्याग्र। कोठें नसे पाहतां ॥13॥ \n\nअसोनिया निर्गुण। रूपें नटलासी सगुण। \nज्ञाता आणि ज्ञान। तूंच एक विश्वेशा ॥14॥\n\n वेदांचाही तर्क चांचरे। शास्त्रांतेंही नावरे।\n विष्णु शंकर एकसरें। कुंठित झाले सर्वही ॥15॥\n\n मी केवळ अल्पमती। करूं केवीं आपुली स्तुती।\n सहस्रमुखही निश्चिती। शिणला ख्याती वर्णितां ॥16॥\n\n दृढ ठेविला चरणीं माथा। रक्षावें मजसी समर्था। \nकृपाकटाक्षें दीनानाथा। दासाकडे पाहावें ॥17॥\n\n आतां इतुकी प्रार्थना। आणावी जी आपुल्या मना। \nकृपासमुद्रीं या मीना। आश्रय देईजे सदैव ॥18॥ \n\nपाप ताप आणि दैन्य। सर्व जावो निरसोन। \nइहलोकीं सौख्य देवोन। परलोकसाधन करवावें ॥19॥ \n\nदुस्तर हा भवसागर। याचे पावावया पैलतीर।\n त्वन्नाम तरणी साचार। प्राप्त होवो मजला ते ॥20॥ \n\nआशा मनीषा तृष्णा। कल्पना आणि वासना।\n भ्रांती भुली नाना। न बाधोत तुझ्या कृपें ॥21॥\n\n किती वर्णूं आपुले गुण। द्यावें मज सुख साधन। \nअज्ञान तिमिर निरसोन। ज्ञानार्क हृदयीं प्रगटो पैं ॥22॥\n\n शांती मनीं सदा वसो। वृथाभिमान नसो। \nसदा समाधान वसो। तुझ्या कृपेनें अंतरीं ॥23॥\n\n भवदु:खे हें निरसो। तुझ्या भजनीं चित्त वसो। \nवृथा विषयांची नसो। वासना या मनातें ॥24॥ \n\nसदा साधु-समागम। तुझें भजन उत्तम। \nतेणें होवो हा सुगम। दुर्गम जो भवपंथ ॥25॥ \n\nव्यवहारीं वर्ततां। न पडो भ्रांती चित्ता। \nअंगी न यावी असत्यता। सत्यें विजयी सर्वदा ॥26॥ \n\nआप्तवर्गाचें पोषण। न्याय मार्गावलंबन। \nइतुकें द्यावे वरदान। कृपा करोनी समर्था ॥27॥ \n\nअसोनियां संसारात। प्राशीन तव नामामृत। \nप्रपंच आणि परमार्थ। तेणें सुगम मजलागीं ॥28॥\n\n ऐशी प्रार्थना करितां। आनंद होय समर्था। \nसंतोषोनी तत्वत्तां। वरप्रसाद देतील ॥29॥ \n\nगुरुवारी उपोषण। विधियुक्त करावें स्वामीपूजन। \nप्रदोषसमय होतां जाणून। उपोषण सोडावें ॥30॥\n\n श्रीस्वामी समर्थ। ऐसा षडाक्षरी मंत्र। \nप्रीतीनें जपावा अहोरात्र। तेणें सर्वार्थ पाविजे ॥31॥\n\n प्रसंगीं मानसपूजा करितां। तेही प्रिय होय समर्था। \nस्वामीचरित्र वाचितां ऐकतां। सकल दोष जातील ॥32॥\n\n कैसी करावी स्वामीभक्ती। हें नेणें मी मंदमती।\n परी असतां शुद्ध चित्तीं। तेची भक्ती श्रेष्ठ पैं ॥33॥\n\n आम्हीं आहों स्वामीभक्त। मिरवूं नये लोकांत। \nजयासी भक्तीचा दंभ व्यर्थ। निष्फळ भक्ती तयाची ॥34॥ \n\nइति श्री स्वामीचरित्रसारामृत। नाना प्राकृत कथा संमत। \n\nसदा ऐकोत भाविक भक्त। चतुर्दशोध्याय गोड हा ॥35॥ \nश्रीरस्तु ॥ शुभं भवतु॥",
      "id": "14",
      "category": "path",
      "title": "अध्याय 14 वा"
    },
    {
      "content": "श्रीगणेशाय नम:।\n अंतरी स्वामीभक्ती जडतां। चारी पुरुषार्थ येती हाता।\n पाप ताप दैन्य वार्ता। तेथें कांहीं न उरेची ॥1॥ \n\nसर्व कामना पुरवोन। अंती दाविती सुरभुवन। \nजे नर करिती नामस्मरण। ते मुक्त याच देहीं ॥2॥\n\n मंगळवेढें ग्रामांत। राहत असतां श्रीसमर्थ। \nग्रामवासी जन समस्त। वेडा म्हणती तयांसी ॥3॥\n\n शीतोष्णाची भीती। नसेची ज्यांचिया चित्तीं। \nसदा अरण्यांत वसती। एकान्त स्थळीं समर्थ ॥4॥ \n\nपरमेश्वररूप यती। ऐसें ज्यांच्या वाटे चित्तीं। \nते करितां स्वामीभक्ती। जन हांसती तयांतें ॥5॥\n\n त्या वेळीं मंगळवेढ्यांत। बसाप्पा तेली राहत। \nदारिद्रयें पीडिला बहुत। दीन स्थिती तयाची ॥6॥\n\nतो एके दिनीं फिरत फिरत। सहज वनामाजी जात। \nतों देखिले श्रीसमर्थ। दिगंबर यतिराज ॥7॥\n\n कंटकशय्या करोन। तियेवर केले शयन। \nऐसें नवल देखोन। लोटांगण घालितसे ॥8॥ \n\nअष्टभावें दाटोनी। माथा ठेंवी श्रीचरणीं। \nम्हणें कृपाकटाक्षें करोनी। दासाकडे पहावें ॥9॥ \n\nस्वामीचरणांचा स्पर्श होतां। ज्ञानी झाला तो तत्त्वतां। \nकर जोडोनियां स्तविता। झाला बहुत प्रकारें ॥10॥ \n\nपाहुनियां प्रेमळ भक्ती। अंतरी संतोषले यती।\n वरदहस्त ठेेविती। तत्काळ मस्तकीं तयाचे ॥11॥ \n\nबसाप्पाचें श्रीचरणीं। मन जडलें तैं पासोनी। \nराहूं लागला निशिदिनीं। स्वामीसन्निध आनंदें ॥12॥ \n\nमग बसाप्पाची कांता। ऐकुनियां ऐशी वार्ता।\n करितसे आकांता। म्हणे घर बुडालें ॥13॥\n\n बसाप्पा येतां गृहासी। दुष्टोत्तरें बोले त्यासी।\n म्हणें सोडिलें  संसारासी। वेड काय लागलें ॥14॥ \n\nपरी बसाप्पाचें चित्त। स्वामीचरणीं आसक्त। \nजनापवादा न भीत। नसे चाड कोणाची ॥15॥ \n\n एके दिवशीं अरण्यांत । बसाप्पा स्वामीसेवा करित। \nतंव झाली असे रात । घोर तम दाटलें ॥16॥\n\nचित्त जडलें श्रीचरणीं। भीती नसे कांहीं मनीं। \nदोन प्रहर होतां रजनी। समर्थ उठोनी चालले ॥17॥ \n\nपुढें जातां समर्थ। बसाप्पा मागें चालत। \nप्रवेशले घोर अरण्यांत। क्रूर श्वापदें ओरडतीं ॥18॥\n\n परी बसाप्पाचे चित्तीं। न वाटें कांहीं भीती। \nस्वामीचरणीं जडली वृत्ती। देहभान नसेची ॥19॥\n\n तों समर्थें केले नवल। प्रगट झाले असंख्य व्याल। \nभूभाग व्यापिला सकळ। तेजें अग्निसमान ॥20॥\n\n पादस्पर्श सर्पां झाला। बसाप्पा भानावरी आला। \nअपरिमित देखिला। सर्पसमूह चोहींकडे ॥21॥ \n\nवृक्षशाखा अवलोकित। तों सर्पमय दिसत।\n मागें पुढें पहात। तों दिसत सर्पमय ॥22॥\n\n पाहोनियां ऐशी परी। भयभीत झाला अंतरीं।\n तों तयांसी मधुरोत्तरीं। समर्थ काय बोलले ॥23॥\n\n भिऊं नको या समयीं। जितुकें पाहिजे तितुकें घेई।\n न करी अनुमान कांहीं। दैव तुझें उदेलें ॥24॥\n\n ऐसें बोलतां समर्थ। बसाप्पा भय सोडुनी त्वरित। \nकरीं घेवोनि अंगवस्त्र। टाकित एका सर्पावरी ॥25॥ \n\nगुंडाळोनी सर्पा त्वरीत। सत्वर उचलोनी घेत। \nतंव सर्प झाले गुप्त। तेजही नष्ट जाहलें ॥26॥\n\nतेथोनियां परतले। सत्वर ग्रामामाजी आले।\n बसाप्पासहित बैसले। समर्थ एका देउळीं ॥27॥\n\n तेथें आपुलें अंगवस्त्र। बसाप्पा सोडोनी पहात।\n तंव त्यांत सुवर्ण दिसत। सर्प गुप्त जाहला ॥28॥ \n\nऐसें नवल देखोनी। चकित झाला अंत:करणीं।\n माथा ठेवी स्वामीचरणीं। प्रेमाश्रु नयनीं वाहती ॥29॥\n\n त्यासी बोलती यतीश्वर। घरीं जावें त्वां सत्वर। \nसुखे करावा संसार। दारा पुत्रां पोशिजे ॥30॥ \n\nअसो तो बसाप्पा भक्त। संसारसुख उपभोगित।\n रात्रंदिन श्रीस्वामी समर्थ। मंत्र जपे अत्यादरें॥31॥ \n\nइति श्री स्वामीचरित्र सारामृत। नाना प्राकृत कथा संमत। \nसदा भाविक परिसोत। पंचदशोध्याय गोड हा॥32॥ \n\nश्रीस्वामीचरणार्पणमस्तु। श्रीरस्तु ॥ शुभं भवतु ॥",
      "id": "15",
      "category": "path",
      "title": "अध्याय 15 वा"
    },
    {
      "content": "श्रीगणेशाय नम:।\n भक्तजन तारणार्थ। यतिरूपें श्रीदत्त।\n  भूवरीं प्रगट होत। अक्कलकोटीं वास केला ॥1॥\n \n  जे जे झाले त्यांचे भक्त। त्यांत श्रेष्ठ स्वामीसुत।\n  ऐकतां त्यांचे चरित्र। महा दोष जातील ॥2॥\n \n  प्रसिद्ध मुंबई शहरांत। हरीभाऊ नामें विख्यात।\n  आनंदें होते नांदत। निर्वाह करीत नौकरीनें ॥3॥\n \n  कोंकणप्रांतीं राजापूर। तालुक्यांत इटिया गांव सुंदर। \n हरीभाऊ तेथील रहाणार। जात मराठे तयांची ॥4॥\n \n  ते खोत त्या गावचे। होते संपन्न पूर्वीचे। \n त्याच गावीं तयांचे। माता बंधु रहाती ॥5॥ \n \n मुंबईंत तयांचे मित्र। ब्राह्मण उपनांव पंडित। \n ते करितां व्यापार त्यांत। तोटा आला तयांसी ॥6॥\n \n  एके समयीं पंडितांनीं। स्वामीकीर्ति ऐकिली कानीं।\n  तेव्हां भाव धरोनी मनीं। नवस केला स्वामीतें ॥7॥ \n \n जरी आठ दिवसांत। मी होईन कर्जमुक्त।\n  तरी दर्शना त्वरित। अक्कलकोटीं येईन ॥8॥ \n \n हरिभाऊ आणि त्यांचे मित्र। अफूचा व्यापार करितां त्यांत। \n आपणा नुकसान सत्य। येईल ऐसें वाटलें ॥9॥ \n \n त्यांनीं काढिली एक युक्ती। बोलावुनी पंडितांप्रती। \n सर्व वर्तमान त्यां सांगती। म्हणती काय करावें ॥10॥\n \n  हें नुकसान भरावयासी। द्रव्य नाहीं आम्हांपासीं। \n फिर्याद होतां अब्रुसी। बट्टा लागेल आमुच्या ॥11॥\n \n  तेव्हां पंडीत बोलले। मलाही कर्ज कांहीं झालें। \n निघेल माझें दिवाळें। यांत संशय असेना ॥12॥ \n \n तुम्हीं व्हावया कर्जमुक्त। यासी करावी युक्ती एक। \n तुमचा होउनी मी मालक। लिहून देतों पेढीवरी ॥13॥\n \n  अफूचा भाव वाढला। व्यापारांत नफा जाहला।\n  हें सांगावया पंडिताला। मारवाडी आला आनंदें ॥14॥ \n \n अक्कलकोटीं स्वामी समर्थ। सांप्रतकाळी वास करित। \n त्यांचीच कृपा ही सत्य। कर्जमुक्त झालों आम्ही ॥15॥\n \n  गजानन हरिभाऊ पंडीत। त्रिवर्ग अक्कलकोटीं जात।\n  समर्थांचे दर्शन घेत। पूजन करीत भक्तीनें ॥16॥ \n \n तेव्हां समर्थे तयांसी। शिव, राम, मारुती ऐसीं। \n नामें दिधलीं त्रिवर्गांसी। आणिक मंत्र दिधले॥17॥ \n \n पंडिता राम म्हटलें। गजानना शिवनाम दिधलें। \n मारुती हरिभाऊस म्हटलें। तिघे केले एकरूप ॥18॥ \n \n मग समर्थे त्या वेळे। त्रिवर्गां जवळ बोलाविलें। \n तिघांसी तीन श्लोक दिधले। मंत्र म्हणोनी ते ऐका ॥19॥ \n\n श्लोक ॥ गुरुर्ब्रह्मा गुरुर्विष्णु: गुरुर्देवो महेश्वर: ॥ \n गुरु: साक्षात परब्रह्म तस्मै श्रीगुरुवे नम: ॥1॥ \n \n ऐसा मंत्र हरिभाऊतें। दिधला असे समर्थें ।\n  तेव्हां तयाच्या आनंदातें। पारावार नसेची ॥20॥\n \n  दुसरा मंत्र गजाननाला। तया वेळीं श्रींनी दिधला।\n  तेव्हां तयाच्या मनाला। आनंद झाला बहुसाळ ॥21॥ \n \n श्लोक॥ आकाशात् पतितं तोयं। यथा गच्छति सागरम् ॥ \n सर्व-देव-नमस्कार: केशवं प्रति गच्छति ॥2॥ \n \n संतोषलें त्याचें मन। मग पंडिता जवळ घेवोन।\n  एक मंत्र उपदेशोन। केलें पावन तयातें ॥22॥ \n \n श्लोक॥ इदमेव शिवं, इदमेव शिवम्।\n  इदमेव शिवमं, इदमेव शिव:॥3॥\n \n  तीनशें रुपये तयांनीं। आणिले होते मुंबईहुनी।\n  त्यांचें काय करावें म्हणोनी। विचारिलें समर्थांतें ॥23॥\n \n  ऐसा प्रश्न ऐकोनी। समर्थ बोलले त्यांलागोनी।\n  त्यांच्या पादुका बनवोनी। येथें आणाव्या सत्वर ॥24॥ \n \n कांहीं दिवस गेल्यावरी। त्रिवर्ग एके अवसरी। \n उभे राहुनी जोडल्या करी। आज्ञा मागती जावया ॥25॥ \n \n आज्ञा मिळता तयांसी। आनंदें आले मुंबईसी। \n हरिभाऊच्या मानसीं। ध्यास लागला स्वामींचा ॥26॥\n \n  त्या आत्मलिंग पादुका। चौदा दिवसापर्यंत देखा। \n पायीं वागवी भक्तसखा। दिधल्या नाहीं कोणातें ॥27॥\n \n  हरिभाऊ एके दिनीं। समर्थांसन्निध येवोनी।\n  दर्शन घेवोन श्रीचरणीं । मस्तक त्यांनीं ठेविलें ॥28॥\n \n  तो समर्थें त्यांप्रती। घेवोनियां मांडीवरती।\n  वरदहस्त सत्वरगती। मस्तकीं त्याचे ठेविला ॥29॥ \n \n म्हणती तूं माझा सुत। झालासी आतां निश्चित। \n परिधान करीं भगवे वस्त्र। संसार देईं सोडोनी ॥30॥\n \n  मग छाटी कफनी झोळी। समर्थें तयांसी दिधली। \n तीं घेवोनी तया वेळी। परिधान केलीं सत्वर ॥31॥ \n \n आत्मलिंग पादुका सत्वरी। देती हरिभाऊचे करी। \n म्हणती जाउनी सागरतीरीं। किल्ला बांधोनी रहावें ॥32॥\n \n  जाउनी आतां सत्वर। लुटवी आपुला संसार।\n  लोभ मोह अणुमात्र। चित्तीं तुवां न धरावा ॥33॥ \n\n आज्ञा ऐकोनियां ऐशी। आनंद झाला मानसीं।\n  सत्वर आले मुंबईसी। साधुवेष घेवोनी ॥34॥\n \n  असो हरिभाऊनें काय केले। ब्राह्मणांसी बोलाविलें। \n संकल्प करोनीं ठेविलें। तुळसीपत्र घरावरी ॥35॥ \n \n हरिभाऊ घर लुटवितां। तारा नामें त्याची कांता।\n  ती करी बहुत आकांता। घेत ऊर बडवोनी ॥36॥\n \n   विनवितें जोडोनी कर। अद्यापि स्वस्थ करा अंतर। \n आपला हा विचार। सोडोनी द्यावा प्राणप्रिया ॥37॥ \n \n ऐशीं तियेचीं उत्तरें। ऐकोनिया स्वामीकुमरें। \n समाधान बहुत प्रकारें। करितसें तियेचें ॥38॥ \n \n स्त्रियेच्या अंगावरी अलंकार। तेही लुटविले समग्र। \n तियें दिधलें शुभ्र वस्त्र। परिधान करावया ॥39॥ \n \n आत्मलिंग समर्थें। स्वामीसुतातें दिधलें होतें।\n  त्या पादुका स्वहस्तें। मठामाजी स्थापिल्या ॥40॥\n \n  कामाठीपुर्‍यांत त्या समयीं। मठ स्थापिला असे पाहीं।\n  हरिभाऊ होउनी गोसावी। मठामाजी राहिले ॥41॥\n \n  इति श्रीस्वामीचरित्रसारामृत। नाना प्राकृत कथा संमत । \n सदा भाविक भक्त परिसोत। षोडशोध्याय गोड हा ॥42॥\n  श्रीरस्तु ॥ शुभं भवतु ॥",
      "id": "16",
      "category": "path",
      "title": "अध्याय 16 वा"
    },
    {
      "content": "श्रीगणेशाय नम:। \nमागील अध्यायीं कथा सुंदर। प्रख्यात जें मुंबई शहर।\n  तेथें येउनी स्वामीकुमर। मठ स्थापिती समर्थांचा ॥1॥ \n \n स्वामीनामाचें भजन। त्यांचिया चरित्राचें कीर्तन। \n त्याहुनी व्यवसाय अन्य। स्वामीसुत नेणती ॥2॥\n \n  स्वामीसुताची जननी। काकूबाई नामें करोनी।\n  तिनें हे वृत्त ऐकोनी। दु:ख केलें अनिवार ॥3॥\n \n  निजमातेचा शोक पाहोन। दु:खित झालें अंत:करण।\n  तियेलागीं सांवरून। धरिलें सत्वर प्रेमानें ॥4॥ \n \n नाना प्रकारें स्वामीसुत। मातेचें समाधान करित। \n मधुर शब्दें समजावीत। परमार्थ गोष्टी सांगोनी ॥5॥ \n \n यासी पिशाच्चबाधा झाली। किंवा कोणी करणी केली।\n  याची सोय पाहिजे पाहिली। पंचाक्षरी आणोनी ॥6॥\n \n  त्या समयीं प्रख्यात थोर। यशवंतराव भोसेकर।\n  जयांसी देवमामलेदार। सर्व लोक बोलती ॥7॥ \n \n ऐसा विचार करोनी पोटीं। दर्शना आल्या उठाउठीं। \n सांगितल्या सुताच्या गोष्टी। मूळापासोन सर्वही ॥8॥ \n \n ऐकोनिया देवमामलेदार। हांसोनि देती उत्तर।\n  त्यासी पिशाच्च लागलें थोर। माझेनी दूर नोहेची॥9॥ \n \n ऐसें उत्तर ऐकोनी । दु:खित झाली अंत:करणीं। \n मग ते स्वामीसुताची जननी। अक्कलकोटीं येतसे ॥10॥ \n \n असो इकडे स्वामीसुत। मुंबईमाजी वास्तव्य करीत।\n  हिंदु पारसी स्वामीभक्त। त्यांच्या उपदेशें जाहलें ॥11॥ \n \n मठ होता कामाठीपुर्‍यांत। तेथें जागा नव्हती प्रशस्त। \n मग दिली कांदेवाडींत। जागा एका भक्तिणीनें ॥12॥\n \n  तारा नामें त्यांची कांता। तेही त्रास देत स्वामीसुता। \n परी तयांच्या चित्ता। दु:ख खेद नसेची ॥13॥\n \n  प्रथम मुंबई शहरांत। शके सत्राशें ब्याण्णवात। \n फाल्गुन कृष्ण त्रयोदशीस। स्वामीजयंती केलीसे ॥14॥\n \n  कोणे एके समयासी। नगरकर नाना जोशी।\n  सहज आले मुंबईसी। त्यांनीं ऐकिलें वर्तमान ॥15॥ \n \n पाहुनी स्वामीसुताप्रती। आनंदले नाना चित्तीं। \n प्रेमानंदे चरण वंदिती। स्तवन करिती तयांचें ॥16॥ \n \n स्वामीसुतें तयासी। लावियलें स्वामीभक्तीसी। \n धन्य झाले नाना जोशी । रंगले भजनीं समर्थांच्या ॥17॥ \n \n पुढें जोशीबुवांनीं। स्वामींची पत्रिका करोनी। \n ती अर्पावया श्रीचरणीं। अक्कलकोटीं पातले ॥18॥ \n \n पत्रिका श्रीचरणीं अर्पिली। स्वामीमूर्ति आनंदली। \n समर्थें त्यांसी आज्ञा केली। नगारा वाजवा म्हणोनी ॥19॥ \n \n नगारा वाजवितां जोशी। हासूं आलें समर्थांसी। \n पाहोनियां स्वभक्तासी। परमानंद जाहला ॥20॥ \n \n असो अक्कलकोट नगरांत। शके सतराशे त्र्याण्णवांत।\n  प्रथम स्वामीजयंती करीत। स्वामीसुत आनंदे ॥21॥\n \n  छेली खेडे ग्रामात। प्रथम स्वामी प्रगट होत। \n विजयसिंग नामें भक्त। गोट्या खेळत त्यांसवें ॥22॥\n \n  स्वामीसुत दिवसेंदिवस। स्वामीभक्ती करी विशेष।\n  जन लाविले भजनास। कीर्तिध्वज उभारिला ॥23॥ \n \n मनामाजी धरुनी कामना। कोणी येतांची दर्शना। \n त्यांसी समर्थ करिती आज्ञा। सुताकडे जावयाची ॥24॥\n \n  स्वामीसुतही त्यांप्रती। मनांतील खूण सांगती।\n  ऐकोनि जन चकित होती। वर्णिती ख्याती सुताची ॥25॥\n \n  एकदां सहज स्वामीसुत। अक्कलकोटीं दर्शना येत।\n  तेव्हां समर्थ राजवाड्यात। राहिले होते आनंदें ॥26॥ \n \n स्वामीदर्शन घेतल्याविण। तो न सेवी उदकान्न।\n  ऐसे दिवस झाले तीन। निराहार राहिला ॥27॥ \n \n मग वाड्यासमोर जावोन। आरंभिलें प्रेमळ भजन। \n जें करुणरसें भरलें पूर्ण। ऐकिलें आंतून राणीनें ॥28॥ \n \n सेवकांसी म्हणे सत्वरी। तुम्ही जाउनी या अवसरीं। \n त्या साधूतें मंदिरीं। प्रार्थोनियां आणावें ॥29॥ \n  \n पाहोनिया समर्थांसी। उल्हास सुताचे मानसीं।\n  धांवोनियां वेगेंसी। मिठी चरणीं घातली ॥30॥ \n \n निजसुतातें पाहोनी। आनंदले समर्थ मनीं। \n कर फिरविला मुखावरूनी। हस्तीं धरुनी उठविलें ॥31॥ \n \n अक्कलकोटीं त्या अवसरीं। बहुत होते सेवेकरी। \n परी समर्थांची प्रिती खरी। स्वामीसुतावरी होती ॥32॥ \n \n स्वामीसुत रात्रंदिन। समर्थांपुढें करिती भजन।\n पायीं खडावा घालोन। प्रेमरंगें नाचती ॥33॥ \n \n एके दिवशी श्रीसमर्थ। बैसले असता आनंदांत। \n स्वामीसुत भजन करित। पायीं खडावा घालोन ॥34॥\n \n  एकांत समय साधोनी। समर्थ सांगती तया कानी।\n  “आम्ही जातो निजधामी। वारसा पुढे चालवावा” ॥35॥ \n \n स्वामीवचन ऐकोनि। स्वामीसुत निःशब्द होई।\n  कल्पना न साहे त्यासी। स्वामीविण कैसे जीवन? ॥36॥\n \n  वारंवार विनवी स्वामींसी। ऐसे न करावे काई।\n  मी अजाण लेकरू। तू माझी आई ॥37॥\n \n  स्वामी धरिती हृदयाशी। म्हणती “आम्ही तव हृदयी । \n वास करू निश्चयी । चिंता न काही करावी”॥38॥ \n \n असो मग स्वामीसुत। तें स्थळ सोडोनी त्वरित । \n नगराबाहेर येत। मार्ग धरीत मुंबईचा ॥39॥ \n \n  स्वामीवचनी दुखावला। अंतरीं बहू खिन्न झाला। \nपरतोनी नाहीं आला। जन्मवरी अक्कलकोटीं ॥40॥\n\n त्या दु:खे उत्तरोत्तर। क्षीण झाला स्वामीसुत। \nदु:ख करी दिवसरात्र। चैन नसे क्षणभरी ॥41॥\n\n तोची रोग लागला। शेवटी आजारी पडला।\n ऐसा समाचार समजला। अक्कलकोटीं समर्थांतें ॥42॥ \n\nस्वामीसुताची जननी। रहातसे त्या स्थानीं। \nतिनें हें वर्तमान ऐकोनी। विनवीत समर्थांतें ॥43॥ \n\nमग समर्थें त्या अवसरीं। मुंबईस पाठविले सेवेकरी । \nम्हणती सुतातें सत्वरी। मजसन्निध आणावें ॥44॥ \n\nपरी सुत त्या सांगातीं। आला नाहीं अक्कलकोटीं। \nविरह दु:ख त्याचे पोटीं। रात्रंदिन सलतसे ॥45॥\n\n मग सांगती समर्थ। त्यासी घालोनि पेटींत।\n घेवोनि यावें त्वरित। कोणी तरी जावोनि ॥46॥\n\n तथापि स्वामीसुत पाही। अक्कलकोटीं आला नाहीं।\n दिवसेंदिवस देहीं। क्षीण होत चालला ॥47॥ \n\nशेवटीं बोलले समर्थ। आतां जरी न ये सत्य।\n तरी तोफ भरुनी यथार्थ। ठेविली ती उडवूं कीं ॥48॥ \n\nयाचा अर्थ स्पष्ट होता। तो समजला स्वामीसुता। \nपरी तो न आला अक्कलकोटा। जीवितपर्वा न केली ॥49॥ \n\nआजार वाढला विशेष। श्रावणशुद्ध प्रतिपदेस।\n केला असे कैलासवास। सर्व लोक हळहळती ॥50॥\n\n अक्कलकोटीं त्या दिनीं। समर्थ करिती विचित्र करणी।\n बैसले स्नान करोनी। परी गंध न लाविती ॥51॥ \n\nभोजनातें न उठती। धरणीवरी आंग टाकिती। \nकोणासंगे न बोलती। रुदन करिती क्षणोक्षणीं ॥52॥ \n\nइतुक्यामाजी सत्वर। मुंबईहूनी आली तार।\n श्रुत झाला समाचार। स्वामीसुत गत झाला ॥53॥\n\n मग काकूबाईनें सत्वर। जवळीं केलें मुंबापूर। \nतेथें समजला समाचार। परत्र पावला आत्मज ॥54॥ \n\nनिजपुत्रमरणवार्ता। ऐकुनी करिती आकांता। \nतो दु:खद समय वर्णितां। दु:ख अंतरीं होतसे ॥55॥ \n\nअसो मग काकूबाई। अक्कलकोटीं लवलाहीं। \nपरतोनि आल्या पाहीं। बोलल्या काय समर्थांतें॥56॥ \n\nसुत आपुला भक्त असोन। अकालीं पावला कां मरण। \nमग स्मरती जे हे चरण। त्यांचें तारण होय कैसें ॥57॥\n\n समर्थ बोलले तियेसी। उल्लंघिलें आमुच्या आज्ञेसी। \nसंधी सापडली काळासी। ओढुनीं बळेंची मग नेला ॥58॥\n\n धन्य धन्य स्वामीकुमर। उतरला भवौदधि दुस्तर।\n ख्याती झाली सर्वत्र। कीर्ति अमर राहिली ॥59॥ \n\nइति श्री स्वामीचरित्रसारामृत। नाना प्राकृत कथा संमत। \nभाविक भक्त परिसोत। सप्तदशोध्याय गोड हा ॥60॥ \n\nश्री भगवच्चरणार्पणमस्तु। श्रीरस्तु। शुभं भवतु ॥",
      "id": "17",
      "category": "path",
      "title": "अध्याय 17 वा"
    },
    {
      "content": "श्रीगणेशाय नम:।\n स्वामीसुताच्या गादीवरी। कोण नेमावा अधिकारी।\n ऐसा प्रश्न सेवेकरी करिताती समर्थांतें ॥1॥\n\n तेव्हां बोलले समर्थ । सेवेकरी असती सांप्रत। \nपरी एकही मजला त्यांत। योग्य कोणी दिसेना ॥2॥ \n\nजेव्हां येईल आमुच्या मानसीं। त्या समयीं मोर पांखरासी।\n अधिकारी नेमूं गादीसी। चिंता तुम्हीं न करावी ॥3॥\n\n मोर पांखरा मोर पांखरा। समर्थ म्हणती वेळोवेळां। \nरात्रंदिन तोची चाळा। मोठमोठ्यानें ओरडती ॥4॥ \n\nआमुची पार्‍याची वीट। जतन करावी नीट। \nवारंवार म्हणती समर्थ। काकूबाई लागोनी ॥5॥\n\n लपवुनी ठेविलें विटेसी। ती दिली पाहिजे आम्हांसी।\n याचा अर्थ कवणासी। स्पष्ट कांहीं कळेना ॥6॥\n\n असो स्वामीसुताचा भ्राता। कोंकणांत रहात होता। \nस्वामीसुत मृत्यू पावतां। वर्तमान कळलें त्या ॥7॥ \n\nतो केवळ अज्ञान। दादा तयाचें अभिनाम। \nत्याचे शरीरीं असमाधान। कृश होत चालला ॥8॥ \n\nकाकूबाईनें तयासी। आणविलें आपणांपासीं। \nएके दिवशीं समर्थांसी। दादाप्रती दाखविलें ॥9॥ \n\nसमर्थ बोलले बाईसी। चार वेळां जेवुं घाल यासी। \nआरोग्य होईल बाळासी। चिंता मानसीं करूं नको ॥10॥ \n\nत्याप्रमाणें बाई करितां। दादासी झाली आरोग्यता।\n समर्थांची कृपा होतां। रोग कोठे राहील ॥11॥\n\n केजगांव मोगलाईंत। तेथें नानासाहेब भक्त।\n त्यांनीं बांधिला श्रींचा मठ। द्रव्य बहुत खर्चिलें ॥12॥ \n\nश्रींची आज्ञा घेउनी सत्य। पादुका स्थापाव्या मठांत। \nयाकारणें अक्कलकोटीं येत। दर्शन घेत समर्थांचें ॥13॥ \n\nते म्हणती काकूबाईसी। पादुका स्थापन करायासी।\n तुम्ही पाठवा दादासी। समागमें आमुच्या ॥14॥ \n\nबाई म्हणें तो अज्ञान। तशांत शरीरीं असमाधान।\n त्याची काळजी घेईल कोण। सत्य सांगा मजलागीं ॥15॥ \n\nसमर्थें वृत्त ऐकोन। म्हणती द्यावें पाठवून। \nबाळ आहे जरी अज्ञ। तरी सांभाळू तयासी ॥16॥ \n\nसमर्थ पुनःश्च बाईसी बोलले। त्यांत तुमचें काय गेलें।\n आम्हांसी दिसेल जें भलें। तेंच आम्हीं करूं कीं ॥17॥\n\n शेवटीं मंडळीसांगातीं। दादासी पाठविलें केजेप्रती।\n पादुका स्थापन झाल्यावरती। दादा आला परतोनी ॥18॥\n\n पुढें सेवेकर्‍यांसांगातीं। त्यासी मुंबईस पाठविती। \nब्रह्मचार्‍यांसी आज्ञा करिती। यासी स्थापा गादीवरी ॥19॥ \n\nदादासी करूनी गोसावी। मुंबईची गादी चालवावी। \nस्वामीसुताची यास द्यावी। कफनी झोळी निशाण ॥20॥\n\nब्रह्मचारी दादासी। उपदेशिती दिवस निशीं।\n गोसावी होउनी गादीसी। चालवावें आपण ॥21॥ \n\nदादा जरी अज्ञान होता। तरी ऐशा गोष्टी करितां।\n नकार म्हणेची सर्वथा । न रुचे चित्ता त्याचिया ॥22॥ \n\nयापरी ब्रह्मचार्‍यांनीं। पाहिली खटपट करोनी। \nशेवटीं दादासी मुंबईहुनी । अक्कलकोटा पाठविलें ॥23॥\n\n समर्थें ऐशा समयासी। आज्ञा केली भुजंगासी। \nघेउनी माझ्या पादुकांसी। मस्तकीं ठेव दादाच्या ॥24॥\n\n मोर्चेल आणुनी सत्वरी। धरा म्हणती त्यावरी। \nआज्ञेप्रमाणें सेवेकरी। करिताती तैसेंच ॥25॥ \n\nश्रींच्या पादुका शिरीं पडतां। उपरती झाली त्याच्या चित्ता।\n हृदयीं प्रगटला ज्ञानसविता। अज्ञान गेलें लयातें ॥26॥ \n\nधन्य गुरुचें महिमान। पादुका स्पर्श करोन। \nजहालें तात्काळ ब्रह्मज्ञान। काय धन्यता वर्णांवी ॥27॥ \n\nअसो दादाची पाहुनी वृत्ती। काकूबाई दचकली चित्तीं।\n म्हणे समर्थें दादाप्रती। वेड खचित लाविलें ॥28॥\n\n ती म्हणे जी समर्थां। आपण हे काय करितां। \nदादाचिया शिरीं ठेवितां। पादुका काय म्हणोनी ॥29॥ \n\nसमर्थ बोलले तियेसी। जें बरें वाटेल आम्हांसी। \nतेंची करूं या समयासी। व्यर्थ बडबड करूं नको ॥30॥\n\n काकूबाई बोले वचन। एकासी गोसावी बनवोन।\n टाकिला आपण मारून। इतुकेंची पुरें झालें। ।31॥ \n\nऐकोन ऐशा वचनाला। समर्थांसी क्रोध आला।\n घाला म्हणती बाईला। खोड्यामाजी सत्वर ॥32॥ \n\nकाकूबाईनें आकांत। करुनी मांडिला अनर्थ।\n नाना अपशब्द बोलत। भाळ पिटीत स्वहस्तें ॥33॥ \n\nपरी समर्थें त्या समयीं। लक्ष तिकडे दिलें नाहीं। \nदादासी बनविलें गोसावी । कफनी झोळी अर्पिली ॥34॥\n\n दुसरे दिवशीं दादासी। समर्थ पाठविती भिक्षेसी।\n तें पाहुनी काकूबाईसी। दु:ख झालें अपार ॥35॥ \n\nसमर्थांसी हांसूं आलें। अधिकचि कौतुक मांडिलें। \nदादासी जवळ बोलाविलें। काय सांगितलें तयासी ॥36॥ \n\nअनसूया तुझी माता। तिजपाशीं भिक्षा माग आतां। \nअवश्य म्हणोनी तत्त्वतां । जननीजवळी पातला ॥37॥\n\n ऐसें बाईनें पाहोनी। क्रोधाविष्ट अंत:करणीं । \nम्हणे तुझी हे करणी। लोकापवादाकारण ॥38॥ \n\n ऐकोनी मातेची उक्ती। दादा तिजप्रती बोलती।\n ऐहिक सुखें तुच्छ गमती। मातें आजपासोनी ॥39॥ \n\nपुत्राचें ऐकोन वचन। उदास झालें तिचें मन। \nअसो दादा गोसावी होवोन। स्वामीभजनीं रंगले ॥40॥ \n\nकांहीं दिवस झाल्यावरी। मग आले मुंबापुरीं । \nस्वामीसुताच्या गादीवरी। बसोनी संस्था चालविली ॥41॥ \n\n इति श्री स्वामीचरित्रसारामृत। नाना प्राकृत कथा संमत। \nसदा प्रेमळ परिसोत। अष्टदशोध्याय गोड हा  ॥42॥ \n\nश्री रस्तु। शुभं भवतु॥",
      "id": "18",
      "category": "path",
      "title": "अध्याय 18 वा"
    },
    {
      "content": "श्रीगणेशाय नम:।\n एकाग्रचित्तें करितां श्रवण। तेणें होय दिव्य ज्ञान। \nत्या ज्ञानें परमार्थसाधन। पंथ सुलभ होतसे ॥1॥ \n\nबोलणें असो हें आतां। वर्णू पुढें स्वामीचरित्रा। \nअत्यादरें श्रवण करितां। सर्वार्थ पाविजे निश्चयें ॥2॥\n\n प्रसिद्ध आळंदी क्षेत्रीं। नामें नृसिंहसरस्वती। \nजयांची सर्वत्र ख्याती। अजरामर राहिली॥3॥ \n\nकृष्णातटाकीं क्षेत्रें पवित्र। तीं देखिलीं त्यांनीं समस्त। \nनाना योगाभ्यासी बहुत। महासाधु देखिले ॥4॥ \n\nकरावें हटयोगसाधन। ऐसी इच्छा बहुत दिन। \nनाना स्थानें फिरोन। शोध करिती गुरूचा ॥5॥\n\n जपी-तपी-संन्यासी असंख्य देखिले। ज्ञान तयांचें पाहिलें। \nकित्येकांचे चरण धरिले। परी गेलें व्यर्थची ॥6॥ \n\nएके समयीं अक्कलकोटीं। स्वामीदर्शनेच्छा धरुनी पोटीं।\n आले नृसिंहसरस्वती। महिमा श्रींचा ऐकोनी ॥7॥\n \nसन्मुख पाहोनी तयांला। आज्ञाचक्रभेदांतला। \nएक श्लोक सत्वर म्हटला। श्रवणीं पडला तयांच्या ॥8॥ \n\nश्लोक ऐकतां तेथेंची। समाधी लागली त्यांची।\n स्मृति न राहिली देहाची। ब्रह्मरंध्रीं प्राणवायु ॥9॥ \n\nआश्चर्य करिती सकळ जन। असो झालिया कांहीं वेळ। \nसमाधी उतरोनी तत्काळ। नृसिंहसरस्वती धांवले ॥10॥ \n\nस्वामी पदांबुजांवरी। मस्तक ठेविले झडकरी।\n सग्ददित झाले अंतरीं। हर्ष पोटीं न सामावे ॥11॥ \n\nउठोनियां करिती स्तुती। धन्य धन्य हे यतिमूर्ती। \nकेवळ परमेश्वर असती। रूप घेती मानवाचें ॥12॥ \n\nस्वामीकृपा आज झाली। तेणें माझी इच्छा पुरली।\n चिंता सकल दूर झाली। कार्यभाग साधला॥13॥ \n\nअसो नृसिंहसरस्वती। आळंदी क्षेत्रीं परतोन येती। \nतेथेंची वास्तव्य करिती । सिद्धी प्रसन्न जयांला ॥14॥\n\n बहुत धर्मकृत्यें केली। दूरदूर कीर्ती गेली। \nकांहीं दिवशीं एकेवेळीं। अक्कलकोटीं पातले ॥15॥\n\n घेतलें समर्थांचे दर्शन। उभे राहिले कर जोडोन।\n झालें बहुत समाधान। गुरुमूर्ति पाहोनियां ॥16॥ \n\nपाहोनी नृसिंहसरस्वतीसी। समर्थ बोलले त्या समयासी। \nलोकीं धन्यता पावलासी। वारयोषिता पाळोनी ॥17॥\n\n तियेसी द्यावें सोडोनी। तरीच श्रेष्ठत्व पावसी जनीं।\n मग सहजची सुरभुवनीं। अंती जासी सुखानें ॥18॥\n\n ऐकोनी समर्थांची वाणी। आश्चर्य वाटलें सकलां मनीं। \nनृसिंहसरस्वती स्वामी असोनी। विपरीत केवीं करितील ॥19॥ \n\nपरी अंतरींची खूण। यति तत्काळ जाणोन। \nपाहों लागले अधोवदन। शब्द एक न बोलवे ॥20॥ \n\nअसो तेव्हांपासोनी। सिद्धी दिधली सोडोनी। \nयेवोनी राहिले स्वस्थानीं। धर्मकृत्यें बहु केलीं ॥21॥ \n\nयशवंतराव भोसेकर। नामें देवमामलेदार। \nत्यांसीही ज्ञान साचार। समर्थकृपेनें जहालें ॥22॥ \n\nवासुदेव फडके ब्राह्मण थोर। ज्याची प्रसिद्धी सर्वत्र।\nइंग्रजी अमलांत अनिवार। होउनी बंड केलें ज्यानें ॥23॥\n\n समर्थांची कृपा होतां। इच्छित कार्य  साधेल तत्वतां। \nऐसें वाटलें त्याचे चित्ता। दर्शनातें पातला ॥24॥ \n\nस्वकार्य चिंतोनी अंतरीं। खड्ग दिधलें श्रींच्या करीं। \nम्हणे मजवरी कृपा जरी। तरी खड्ग हातीं देतील ॥25॥ \n\nजावोनी बैसला दूर। श्रींनी जाणिलें अंतर।\n त्याचें पाहोनी कर्म घोर। राजद्रोह मानसीं ॥26॥ \n\nलगबगें उठली स्वारी। सत्वर आली बाहेरी ।\n तरवडाचे झाडावरी। तलवार दिली टाकोनी ॥27॥ \n\nकार्य आपण योजिलें। तें शेवटा न जाय भलें। \nऐसें समर्थें दर्शविलें । म्हणुनी न दिलें खड्ग करीं ॥28॥\n\n परी तो अभिमानी पुरुष। खड्ग घेवोनि तैसेंच। \nआला परत स्वस्थानास। झेंडा उभारिला बंडाचा ॥29॥ \n\nत्यांत त्यासी यश न आलें। सर्व हेतु निष्फळ झाले। \nशेवटीं पारिपत्य भोगलें। कष्ट गेले व्यर्थचि ॥30॥\n \n असो स्वामींचे भक्त। तात्या भोसले विख्यात। \nराहती अक्कलकोटांत। राजाश्रित सरदार ॥31॥\n\n मायापाश तोडोनी । दृढ झाले स्वामीचरणीं। \nभजन पूजन निशिदिनीं। करिताती आनंदें ॥32॥\n\n अकस्मात एके दिवशीं। भयभीत झाले मानसीं। \nयमदूत दिसती दृष्टीसी। मृत्युसमय पातला ॥33॥ \n\nपाहोनियां विपरीत परी। श्रीचरण धरले झडकरी।\n उभा राहिला काळ दूरी। नवलपरी जहाले ॥34॥ \n\nदीन वदन होवोनी। दृढ घातली मिठी चरणीं। \nतात्या करिती विनवणी। मरण माझें चुकवावें ॥35॥\n\n तें पाहोनी श्रीसमर्थ। कृतान्तासी काय सांगत।\n हा असे माझा भक्त। आयुष्य याचें न सरलें ॥36॥ \n\nपैल तो वृषभ दिसत। त्याचा आज असे अंत।\n त्यासी न्यावें त्वां त्वरित। स्पर्श यातें करूं नको ॥37॥ \n\nऐसें समर्थ बोलले। तोंची नवल वर्तलें। \nतत्काळ वृषभाचे प्राण गेले। धरणीं पडलें कलेवर ॥38॥\n\n जन पाहोनी आश्चर्य करिती। धन्यता थोर वर्णिताती।\n बैलाप्रति दिधली मुक्ती। मरण चुकलें तात्याचें ॥39॥\n\n ऐशा लीला असंख्य। वर्णूं जाता वाढेल ग्रंथ। \nहें स्वामीचरित्रसारामृत। चरित्रसारमात्र येथें ॥40॥ \n\nइति श्रीस्वामीचरित्रसारामृत। नाना प्राकृत कथा संमत। \nसदा परिसोत प्रेमळ भक्त। \nएकुणविसावा अध्याय गोड हा ॥41॥\n\n श्रीरस्तु ॥ शुभं भवतु॥\n",
      "id": "19",
      "category": "path",
      "title": "अध्याय 19 वा"
    },
    {
      "content": "श्रीगणेशाय नम:।\n जयजयाजी करुणाकरा। जयजयाजी यतिवरा । \nभक्तजन संतापहरा। सर्वेश्वरा गुरुराया ॥1॥ \n\nवर्णितां समर्थांचे गुण। नाना दोष होती दहन। \nसांगतां ऐकतां पावन। वक्ता श्रोता दोघेही ॥2॥ \n\nअसो कोणे एके दिवशीं । इच्छा धरोनी मानसीं।\n गृहस्थ एक दर्शनासी। समर्थांच्या पातला ॥3॥ \n\nकरोनियां श्रींची स्तुती । माथा ठेविला चरणांवरती।\n तेव्हां समर्थ त्यातें वदती। हास्यवदनें करोनी ॥4॥ \n\nफकीरातें देई खाना। तेणें पुरतील सर्व कामना। \nपक्वान्नें करोनी नाना। यथेच्छ भोजन देईजे ॥5॥ \n\nगृहस्थें आज्ञा म्हणोन। केलीं नाना पक्वान्नें। \nफकिर बोलाविले पांचजण। जेवूं घातलें तयांतें॥6॥ \n\nफकीर तृप्त होवोन जाती। उच्छिष्ट उरलें पात्रावरतीं। \nतेव्हां समर्थ आज्ञापिती। गृहस्थातें सत्वर॥7॥\n\n शेष अन्न करीं ग्रहण। तुझे मनोरथ होतील पूर्ण। \nपरी त्या गृहस्थाचें मन। साशंक झाले तेधवा ॥8॥ \n\nम्हणे यवन याती अपवित्र। त्यांचें कैसें घेऊं उच्छिष्ट। \nयातीमध्यें पावेन कष्ट। कळतां स्वजना गोष्ट हे ॥9॥ \n\nआला मनीं ऐसा विचार। तो समर्थांस कळला सत्वर। \nम्हणती हा अभाविक नर। कल्पना चित्तीं याचिया॥10॥ \n\nइतक्यामाजीं साहजिक। कोणी भ्रमिष्ट गृहस्थ एक। \nयेवोन स्वामीसन्मुख। स्वस्थ उभा राहिला ॥11॥ \n\nदारिद्रये ग्रस्त झाला म्हणोन। भ्रमिष्ट फिरे रात्रंदिन। \nद्रव्य मेळवाया साधन। त्याजवळी नसे परी ॥12॥ \n\nत्यासी देखोन समर्थ। म्हणती हें उच्छिष्ट घे त्वरित। \nतो नि:शंक मनांत। पात्रावरी बैसला॥13॥\n\n त्यासी बोलले समर्थ। तूं मुंबापुरी जाई त्वरीत।\n सफल होतील मनोरथ। द्रव्यप्राप्ती होईल ॥14॥\n\n स्वामीवचनीं भाव धरिला। तत्काळ मुंबईस आला। \nउगाच भटकों लागला। द्रव्य मिळेल म्हणोनी ॥15॥ \n\nप्रभात समयीं एके दिवशीं। गृहस्थ निघाला फिरायासी। \nयेऊन एका घरापासी। स्वस्थ उभा राहिला॥16॥ \n\nतों घरांतून एक वृद्ध बाई। दार उघडोन घाई घाई। \n बाहेर येवोनिया पाही। गृहस्थ पडला दृष्टीसी ॥17॥ \n\nतिनें बोलाविलें त्याला। आसनावरी बैसविला। \nदहा हजारांच्या दिधल्या। नोटा आणून सत्वर ॥18॥ \n\nगृहस्थ मनीं आनंदला। बाईतें आशिर्वाद दिधला।\n द्रव्यलाभ होतां आला। शुद्धीवरी सत्वर॥19॥ \n\nसमर्थांचें वचन सत्य। गृहस्था आली प्रचीत। \nवारंवार स्तुती करित। स्तोत्र गात स्वामींचें॥20॥ \n\nइति श्रीस्वामीचरित्रसारामृत। नाना प्राकृत कथा संमत।\n सदा ऐकोत भाविक भक्त। विसावा अध्याय गोड हा॥21॥ \n\nश्रीरस्तु ॥ शुभं भवतु॥\n",
      "id": "20",
      "category": "path",
      "title": "अध्याय 20 वा"
    },
    {
      "content": "श्री गणेशाय नम:।\n स्वामीचरित्रसारामृत। झाले वीस अध्यायापर्यंत।\n करोनी माझें मुख निमित्त। वदले श्रीस्वामीराज ॥1॥ \n\nआतां कळसाध्याय एकविसावा। कृपा करोनी वदवावा।\n हा ग्रंथ संपूर्ण करावा । भक्तजनांकारणें॥2॥ \n\nसंपवावा अवतार आतां। ऐसें मनामाजीं येतां। \nजडदेह त्यागोनि तत्त्वतां। गेले स्वस्थानीं यतिराज ॥3॥\n\n शके अठराशे पूर्ण। संवत्सर ते बहुधान्य। \nमास चैत्र पक्ष कृष्ण। त्रयोदशी मंगळवार ॥4॥ \n\nदिवस गेला तीन प्रहर। चतुर्थ प्रहराचा अवसर।\n चित्त करोनी एकाग्र। निमग्न झाले निजरूपीं ॥5॥ \n\nषट्चक्रातें भेदोन। ब्रह्मरंध्रा छेदून। \nआत्मज्योत निघाली पूर्ण। हृदयामधुनी तेधवां ॥6॥ \n\nजवळ होते सेवेकरी। त्यांच्या दु:ख झालें अंतरीं। \nशोक करिती नानापरी। तो वर्णिला न जाय ॥7॥\n\n अक्कलकोटींचे जन समस्त। दु:खें करून आक्रंदत। \nतो वृत्तान्त वर्णिता ग्रंथ। वाढेल समुद्रसा ॥8॥ \n\nअसो स्वामींच्या अनंत लीला। जना सन्मार्ग दाविला।\n उद्धरिलें जडमूढांला। तो महिमा कोण वर्णी ॥9॥ \n\nकोंकणांत समुद्रतीरीं। प्रसिद्ध जिल्हा रत्नागिरी। \nपालशेत ग्रामामाझारीं। जन्म माझा झालासे ॥10॥\n\n तेथेंची बाळपण गेलें। आतां कोपरलीस येणें केलें। \nउपशिक्षक पद मिळालें। विद्यालयीं सांप्रत ॥11॥ \n\nवाणी मारवाडी श्रेष्ठ। नाम ज्यांचें शंकरशेट। \nत्यांसी स्नेह झाला निकट। आश्रयदाते ते माझे ॥12॥ \n\nत्यांची स्वामीचरणीं भक्ती। भावार्थें पूजन करिती। \nधिंवसा उपजली चित्तीं। स्वामीचरित्र श्रवणाची ॥13॥\n\n तें मजला सांगितलें। मी स्वामीगुणानुवाद गाइले।\n हें स्वामीचरित्र लिहिलें। अल्प मतीनें अत्यल्प ॥14॥ \n\nप्रथमाध्यायी मंगलाचरण। कार्यसिध्द्यर्थ देवतास्तवन। \nआधार स्वामीचरित्रास कोण। हेंची कथन केलेंसे ॥15॥\n\n श्रीगुरु कर्दळीवनांतुनी आले। स्वामीरुपें प्रगटले।\n भूवरी प्रख्यात झाले। हें कथन द्वितीयाध्यायीं ॥16॥\n\nतारावया भक्तजनांला। अक्कलकोटीं प्रवेश केला। \nतेथींचा महिमा वर्णिला। तृतीयाध्यायीं निश्चयें ॥17॥ \n\nस्वामींचा करावया छळ। आले दोन संन्यासी खल। \nतेंचि वृत्त सकल। चवथ्यामाजीं वर्णिलें ॥18॥ \n\nमल्हारराव राजा बडोद्यासी। त्यानें न्यावया स्वामींसी। \nपाठविलें कारभार्‍यांसी। पांचव्यांत ते कथा ॥19॥\n\n यशवंतराव सरदार। त्यांसी दाविला चमत्कार। \nतयाचें वृत्त समग्र। सहाव्यांत वर्णिलें ॥20॥ \n\nविष्णुबुवा ब्रह्मचारी। त्यांची स्वामीचरणांवरी।\n भक्ती जडली कोणे प्रकारीं। तें सातव्यांत सांगितलें ॥21॥\n\n शंकर नामें एक गृहस्थ। होता ब्रह्मसमंधें ग्रस्त।\n त्यासी केलें दु:खमुक्त। आठव्यांत ते कथा ॥22॥ \n\nखर्चोनिया द्रव्य बहुत। त्यांनीं बांधिला सुंदर मठ। \nतें वर्णन समस्त। नवव्यांत केलेंसे ॥23॥\n\n चिदंबर दीक्षितांचें वृत्त। वर्णिलें दशमाध्यायांत। \nतें ऐकतां पुनीत। श्रोते होती सत्यची ॥24॥ \n\nअकरावा आणि बारावा । तैसाची अध्याय तेरावा।\n बाळाप्पाचा इतिहास बरवा। त्यांमाजी निरूपिला ॥25॥ \n\nभक्तिमार्ग निरूपण। संकलित केलें वर्णन।\n तो चवदावा अध्याय पूर्ण। सत्तारक भाविकां ॥26॥ \n\nबसाप्पा तेली सदभक्त। तो कैसा झाला भाग्यवंत। \nत्याची कथा गोड बहुत। पंधराव्यांत वर्णिली ॥27॥ \n\nहरिभाऊ मराठे गृहस्थ। कैसे झाले स्वामीभक्त। \nसोळा सतरा यांत निश्चित। वृत्त त्यांचें वर्णिलें ॥28॥ \n\nस्वामीसुताचा कनिष्ठ बंधु। त्यासी लागला भजनछंदु।\n जो दादाबुवा प्रसिद्धु। अठराव्यांत वृत्त त्यांचें ॥29॥ \n\nवासुदेव फडक्याची गोष्ट। आणि तात्याचें वृत्त।\n वर्णिलें एकूणविसाव्यांत। सारांशरूपें सत्य पैं ॥30॥ \n\nएक गृहस्थ निर्धन। त्यासी आलें भाग्य पूर्ण।\n तेंचि केलें वर्णन। विसाव्यांत निर्धारें ॥31॥ \n\nस्वामी समाधिस्थ झाले। एकविसाव्यांत वर्णिलें। \nग्रंथप्रयोजन कविवृत्त निवेदलें। पूर्ण केले स्वामीचरित्र ॥32॥ \n\nशके अठराशें एकुणवीस। वसंतऋतु चैत्र मास। \nगुरुवार वद्य त्रयोदशीस। पूर्ण केला ग्रंथ हा ॥33॥\n\n बळवंत नामें माझा पिता। पार्वती माता पतिव्रता। \nवंदोनी त्या उभयतां। ग्रंथ समाप्त केलासे ॥34॥\n\n स्वामींनी दिधला हा वर । जो भावें वाचील हें चरित्र। \nत्यासी आयुरारोग्य अपार। संपत्ती संतति प्राप्त होय ॥35॥ \n\nत्याची वाढो विमल कीर्ति। मुखीं वसो सरस्वती।\n भवसागर तरोन अंतीं। मोक्षपद मिळो त्यां ॥36॥ \n\nअंगीं सर्वदा विनय वसो। वृथाभिमान तो नसो।\n सर्व विद्यासार गवसो। भक्तश्रेष्ठालागूनी ॥37॥ \n\nज्यां कारणें ग्रंथ रचिला। जिहीं प्रसिद्धीस आणिला।\n त्यांसी रक्षावें दयाळा। कृपाघना समर्था ॥38॥ \n\nस्वामीचरित्र सुंदर उद्यान। त्यांतील कुसुमें वेंचून।\n सुंदर माळा करोन। आला घेवोन विष्णुकवी ॥39॥ \n\nआपुल्या कंठी तत्काल। घालोनि चरणीं ठेविला भाल। \nसदोदित याचा प्रतिपाल। करावा बाळ आपुलें ॥40॥ \n\nइति श्री स्वामीचरित्रसारामृत। नाना प्राकृत कथा संमत।\n सदा परिसोत भाविक भक्त। एकविसावा अध्याय गोड हा॥41॥ \n\nश्री स्वामीचरणार्पणमस्तु । शुभं भवतु ॥॥ \nइति श्री स्वामीचरित्रसारामृतसंपूर्णम् ॥\n",
      "id": "21",
      "category": "path",
      "title": "अध्याय 21 वा"
    }
  ],
  "category": "ShriSwamiSamarth"
}