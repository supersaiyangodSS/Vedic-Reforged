श्रीगणेशाय नमः ॥

जयजयाजी वासुदेवा । वासनाद्वासुदेवा मायाअवयवा ।
म्हणोनि तूंतें माधवा । सगुणस्थिती विराजे ॥१॥

हे चक्रचालका यदुपती । वदवीं आतां रसाळ युक्ती ।
जेणें श्रोते आनंद पावती । नवरसांतें वेधूनियां ॥२॥

मागिले अध्यायीं भर्तरीनाथ । अवंतिके आला व्यवसायातें ।
तें जननादि पाळण यथाश्रुत । वदविलें महाराजा ॥३॥

यापरी पुढें कथा गहन । वदवीं नवरसां सुढाळपण ।
ऐसें वदतां रुक्मिणीरमण । संतोष चित्तीं जाहला ॥४॥

जाहला तरी आतां श्रोतीं । कथा स्वीकारा श्रवणार्थीं ।
व्यवसायिक घेऊनि भर्तरीप्रती । अवंतिकेसी पातले ॥५॥

पातले परी ग्रामाजवळी । करिते झाले शिबिरस्थळी ।
रचोनि गोण्या कनकपट सकळी । शिबिरावरी विराजले ॥६॥

ऐसियेपरी व्यवसायिक । उतरते झाले स्थानस्थायिक ।
तों अस्ताचळा गेला अर्क । व्यवसायिक मिळाले ॥७॥

अग्नि पेटवूनि एक्या ठायीं । शेक घेती वयवसायी ।
तों निकट येऊनि जंबुक महीं । कोल्हाळ केला एकचि ॥८॥

कोल्हाळ केला परी स्वभाषेंत । बोलके झाले जंबुक समस्त ।
व्यावसायिक हो या स्थितीं । बैसूं नका सावध व्हा ॥९॥

तुम्हांवरी आहे धाडी । महातस्कर बळी प्रौढी ।
द्रव्य हरुनि नेतील तांतडी । सावध होऊनि बसा रे ॥१०॥

ऐसें जंबुक बोलतां वाणीं । भर्तरी ऐकता झाला कानीं ।
ऐकतांचि विचार अंतःकरणीं । करिता झाला महाराजा ॥११॥

मनांत म्हणे व्यवसायिक अन्न । आपण करीत आहों भक्षण ।
तरी यांतें श्रुत करुन । उपकारातें सारावें ॥१२॥

कीं मातेचा उपकार । जेवीं फेडतसे खगेंद्र ।
तेवीं व्यवसायिकांचा उपकार । जंबुकांचें भाष्य तेचि रीतीं सांगावें ॥१३॥

मग म्हणे सकळ व्यवसायिंका । तुम्ही असावध राहूं नका ।
तस्कर धाड घालूं आले ऐका । येत आहेत तुम्हांवरते ॥१४॥

म्हणती कळलें कशावरुन । तरी जंबूक-बोल स्वभाषेंकरुन ।
भुंकत तरी भाषा मज कळून । येत आहे महाराजा ॥१५॥

तरी मीं तुमचें भक्षिले अन्न । म्हणुनि वदलों गुप्त न ठेवून ।
ऐसें बोले भर्तरी वचन । विश्र्वासातें दाटले ॥१६॥

मग ते व्यवसायिक जन । नाना शस्त्रे करुनि धारण ।
बैसते झाले सावधपणें । काष्ठवणी योजूनियां ॥१७॥

पोटीं घालूनि मालभरती । सावध पहारे देती भंवती ।
तों तस्कर धाडी शतानुशतीं । येऊनियां पोंचले ॥१८॥

पोंचले परी व्यवसायिक । परम झुंजार ब्रीददायिक ।
यंत्रधायें तस्कर सकळिक । जर्जर केलें सर्वस्वी ॥१९॥

परम जर्जर तस्कर होतां । मग वित्ताची सोडूनि वार्ता ।
पळते झाले शस्त्रघाता । साहवेना शस्त्रघात ॥२०॥

असो तस्कर शतानुशतें । पळूनि गेले शस्त्राघातें ।
मग निवारण होऊनि हडबडत । बैसले शांत व्यवसायिक ॥२१॥

शांत होऊनि भर्तरियासी । घेऊन बैसले मंडपासी ।
परी सावधपणीं लोटलिया निशी । दीड प्रहर राहिला ॥२२॥

राहिला दीड प्रहर रात्र । पुन्हां जंबुक येऊनि तेथ ।
भुंकती सर्व मंडळासहित । व्यवसायिक ऐकती ॥२३॥

ऐकती परी भर्तरीतें । पुन्हां पुसती प्रश्र्न उक्तें ।
कीं पुन्हां जंबुक येऊनि येथें । काय बोलले तें सांग ॥२४॥

ऐसें बोलतां व्यवसायिक । सांगता झाला वरदायक ।
म्हणे आतां कोल्हे-भुंके । वदले आहेत तें ऐका ॥२५॥

तरी उत्तरदिशेहूनि आतां पांथिक । येत आहे दक्षिणे जात ।
शिववरदी महासमर्थ । राक्षस जाण असे तो ॥२६॥

तयापाशीं चार रत्नें । असती तेजस्वी देदीप्यमान ।
तरी त्यातें येईल जो मारुन । पूर्णलाभ तो लाभेल ॥२७॥

परी तो लाभ म्हणाल केउता । तरी तयाचा रुधिरटिळा रेखितां ।
पावेल लाभ सार्वभौमता । अवंतिकेमाजी दक्ष तो ॥२८॥

तरी त्यातें योजूनि मरण । रुधिरें वस्र आणावें भरुन ।
ग्रामद्वारीं टिळा रेखून । विजय भाळीं रेखावा ॥२९॥

ऐसें भर्तरी बोलतां त्यांतें । तों विक्रम नृप होतां तेथें ।
ऐकतांचि शस्त्र हातातें । कवळूनियां चालिला ॥३०॥

यापरी श्रोते कल्पना घेती । शिववरदें त्या दानवाप्रती ।
काय धन लाभलें क्षितीं । तेंचि कथानक सांगावें ॥३१॥

मग कवि म्हणे तो दानव । पूर्वीं स्वर्गींचा होय गंधर्व ।
चित्रमा गंधर्व तयाचें नांव । महाप्रतापी आगळा ॥३२॥

तो सहजस्थितीं कैलासासी । जाता झाला भावें मानसीं ।
तों उमेसह द्यूतकर्मासी । शिव बैसले खेळत ॥३३॥

तों चित्रमा गंधर्वनाथ । येऊनि पोंचला अकस्मात ।
तों उमेसहित उमाकांत । भावेंकरुन नमियेला ॥३४॥

नमितां देखिलें नीलकंठें । मग आश्र्वासन देऊनि सन्निध नीट ।
विराजवूनि गंधर्वभट । तुष्ट केला मानसीं ॥३५॥

निकट गंधर्वा बैसवून । खेळ खेळती दोघें जण ।
तों अंबेनें खेळीं डाव जिंकोन । शिवावरी आणियेला ॥३६॥

आणिला परी अक्षभास । द्विविध भासला उभयतांस ।
तेणेंकरुनि प्रतिवादास । प्रवर्तलीं उभयतां ॥३७॥

शिव म्हणे पडले अठरा । अंबा म्हणे पडले बारा ।
ऐसा बोलण्यांत फेरा । उभयतांसी पडियेला ॥३८॥

मग तीं उभय विवादती । विवादितां गंधर्वा पुसती ।
तेणें शिवपक्ष धरुनि चित्तीं । अष्टादश पडले म्हणतसे ॥३९॥

परी ते पडले बारा खरेपणीं । असतां क्षोभली मृडानी ।
म्हणे गंधर्वा शिवपक्ष धरोनी । बोलतोसी ऐसें तूं ॥४०॥

परी तव देहीं असत्यवस्ती । आहे सदृढ पापमती ।
तरी तूं जाऊनि मृत्युक्षिती । राक्षसरुपें वर्तसील ॥४१॥

ऐसें बोलतां दक्षनंदिनी । गंधर्व व्यापला कंपेकरोनी ।
अंगीं रोमांच उठवूनी । शिवचरणीं लागला ॥४२॥

म्हणे महाराजा चंद्रमौळीं । तव पक्ष धरितां येणें काळीं ।
मुखा लागली शापकाजळी । तरी आतां काय करुं ॥४३॥

ऐसें म्हणोनि अश्रु भरुन । आले उभय लोचन ।
तेणेंकरुनि चित्तीं प्रसन्न । पशुपती दाटला ॥४४॥

म्हणे चित्रमा गंधर्वनाथा । न करीं शापाची सहसा चिंता ।
सुरोचन गंधर्व महीपर्वती । शक्रशापें वर्तला कीं ॥४५॥

वर्तला परी तया क्षितीं । पुत्र होईल तयाप्रती ।
तया पुत्राचेनि हातीं । मुक्त होशील सुजाणा ॥४६॥

तो शस्त्रघातें राक्षसतनूतें । तव प्राणातें करील विभक्त ।
येरी म्हणे लाभ त्यांत । मज मारावया कायसा ॥४७॥

शिव म्हणे तूतें मुक्त करितां । रुधिरटिळक रेखितां माथां ।
तेणें टिळकें सर्व शोभतां । मही भोगील भोगातें ॥४८॥

तो चित्रमा गंधर्व बोलत । त्या पुत्रासी काय हें माहीत ।
तरी तो येऊनि मम वधातें । प्रवर्तेल महाराजा ॥४९॥

ऐसें ऐकूनि उमाकांत । म्हणे धृमिनअवतार भर्तरीनाथ ।
त्याचें मुखें होईल श्रुत । सुरोचनपुत्रासी ॥५०॥

ऐसें बोलतां पंचानन । मग स्वस्थ झालें तयाचें मन ।
मग दिव्यदेहा आश्रमीं ठेवून । दानवदेहीं अवतरला ॥५१॥

आवतरला परी बळहीन । येत होता मार्गेकरुन ।
तों शस्त्र घेऊनि विक्रम । काननाप्रती प्रवर्तला ॥५२॥

यापरी आणिक श्रोते बोलती । सुरोचन गंधर्व महीवरती ।
शक्रशापें पातला निगुती । कैशा अर्थीं तें वदावें ॥५३॥

कवि म्हणे वो ऐका वचन । अमरपुरीं पाकशासन ।
सभेस्थानीं सभा करुन । गंधर्वादिक बैसले ॥५४॥

पुढें अप्सरा नृत्य करिती । नेटके हावभाव दाविती ।
तिल्लोत्तमा आणि मेनका युवती । अर्कज्योती लावण्य ॥५५॥

कैसें त्यांचें चांगुलपण । ग्रंथीं किती करुं वर्णन ।
तरी तयांचे स्वरुप पाहतां मदन । मूर्च्छागत होतसे  ॥५६॥

ज्या सभास्थानीं नाट्य करितां । दाविती चमचमका समता ।
जयांचे नेत्रकटाक्ष पाहतां । जपी तपी नाडती ॥५७॥

मग मुनी येऊनि लुंगी कांसोटी । सोडूनि धांवती तयांचे पाठीं ।
मग कैचें आचरण योगराहाटी । होती कष्टी कंदर्पे ॥५८॥

ऐसी गुणज्ञानस्वरुपस्थिती । लावण्यलतिका चंद्रज्योती ।
नाट्य करिती ते सभेप्रती । वेधे चितीं कंदर्प ॥५९॥

ते नाट्य करितां सुरपणीं । सुरोचन गंधर्व पंचबाणी ।
अति वेधला निशीदिनीं । लाज सोडोनि तिजकारणें ॥६०॥

 परम वेधतां पंचबाणीं । देवसभेतें मदें न गणूनी ।
एकाएकीं सभेंत उठोनी । मेनकेतें स्पर्शीतसे ॥६१॥

धरुनि मेनकेचा हस्त । कुच हस्तानें करी व्यक्त ।
तें पाहूनि शचीनाथ (इंद्र) । परम चित्ती क्षोभला ॥६२॥

म्हणे सभास्थानीं सोडोनि लाज । कवळीत रंभेतें कामिककाजें ।
तरी हा ऐसा अधमध्वज । पदच्युत होवो कां ॥६३॥

जयातें न कळे रागरंग । हीनबुद्धि कामिकयोग ।
तरी हा पतन पावो स्वर्ग । महागर्दभ होवो कां ॥६४॥

ऐसें बोलतां पाकशासन (इंद्र) । तत्काळ झाला तेथूनि पतन ।
पतन होता सहस्रनयन (इंद्र) । तुष्ट केला स्तुतीनें ॥६५॥

म्हणे महाराजा अमरनाथा । उश्शाप द्यावा मातें आतां ।
हें कर्म घडलें असतां । परी क्षमा करावी जी ॥६६॥

तूं यावंत प्रज्ञाराशी । सदा कळवळा हृदयीं पाळिशी ।
तरी पोटीं घालूनि अपराधासी । क्षमादान ओंपावें ॥६७॥

तूं माय मी लेंकरुं सहसा । न गणीं माझे अपराधलेशा ।
तरी तूं दृष्टि समपीयूषा (अमृतासारखी) । मिरवी कां मजवरी ॥६८॥

ऐसें स्तुतीचें वदता वचन । संतुष्ट झाला पाकशासन ।
म्हणे द्वादशवर्षीं पुन्हां परतोन । स्वस्थानातें येशील कीं ॥६९॥

येशील परी कैसें कर्म । मिथुळाधीश जो नरेंद्रोत्तम ।
ज्यातें सत्यवर्मा नाम । महीलागीं मिरवतसे ॥७०॥

तयाची कन्या लावण्यराशी । सद्विवेकी पुण्यराशी ।
तीतें वरानी कृत्रीमासीं । विक्रमातें तोषवावें ॥७१॥

 ती विष्णुविक्रममूर्ती ऐसी । स्वशक (विक्रमशक) मिरवेल महीसी ।
तो येतां तव उदरासी । मुक्त होशील महाराजा ॥७२॥

पाहतां विक्रमसुताचें मुख । हरेल सर्व शापदुःख ।
मग भूलोकातें होवोनि विन्मुख । स्वर्गलोकवासी होसी तूं ॥७३॥

ऐसें बोलता सहस्रनयन । गंधर्व पावला तुष्टभान ।
जैसें मृत्युवेळीं पीयूषपान । लाभतसें दैवानें ॥७४॥

कीं अत्यंत द्रारिद्र्य झाल्यासी प्राप्त । दैवें मांदुसलाभ (धनलाभ) होत ।
कीं सरिताओघीं जात वहात । सांगडी हाता लागली ॥७५॥

 कीं परम दुष्काळीं न मिळे अन्न । भणंगरुपी दावी दुरुन ।
तें आपांगिलें सुरभीनें (कामधेनूनें) । तैसें झालें गंधर्वी ॥७६॥

असो मग तो सुरोचन । तया झाले स्वर्गपतन ।
वायुचक्रीं मिथुळाकानन । सेविता झाला येऊनी ॥७७॥

परी तो येतांचि स्पर्शितां मही । होऊनि गेला गर्दभदेही ।
मग रासभपंक्ती काननप्रवाहीं । चरुं लागे नित्यशा ॥७८॥

तंव त्या गांवीं कुल्लाळ कमठ । उत्तम नामें असे सुभट ।
तो संचरोनि काननावाटे । गर्दभातें शोधीतसे ॥७९॥

शोध शोधितां कमठ कुल्लाळ । देखिलें गर्दभमंडळ ।
त्या गर्दभांत हा शापबाळ । गर्दभरुपी मिरवतसे  ॥८०॥

मग तेणें हांकोनि समस्त । नेता झाला स्वसदनांत ।
त्यांजसवें गर्दभ त्यांत । कुल्लाळशाळे गेला असे ॥८१॥

गेला परी बहु दिवस । तया कुल्लाळगृहीं असे ।
यावरी कमठ तो स्वसदनास । दरिद्रांत पावला ॥८२॥

तेणे करुनि गर्दभ समस्त । ओपिले परा घेऊनि वित्त ।
परी तो गर्दभ स्वसदनांत । रक्षोनियां ठेविला ॥८३॥

रक्षिला परी एकटा द्वारीं । गर्दभ मनीं विचार करी ।
एकांती एकट्यापरी । कमठ कुल्लाळें ठेविला ॥८४॥

मग रात्र पाहोनि दोन प्रहर । कुल्लाळातें बोले उत्तर ।
कीं सत्यवर्म्याची कन्या सुंदर । करुनि द्यावी मज कांता ॥८५॥

ऐसें दिनोदिन पुकारितां । कमठ कानीं होय ऐकता ।
मग सदनाबाहेरी येवोनि तत्त्वतां । निजदृष्टीनें विलोकी ॥८६॥

विलोकी परी कोठें कांहीं । पाहत्याप्रती वसत नाहीं ।
कोण बोलतो बोल प्रवाहीं । तोही कोण कळेना ॥८७॥

ऐसा होऊनि साशंकित । पुन्हां सदनामाजी जात ।
तो गर्दभ पुन्हां पाचारुनि त्यातें । दारा द्यावी म्हणतसे ॥८८॥

पुन्हां कमठ येत परतोन । पाहतां बोले याचें वदन ।
परी गर्दभ बोलतो ऐसें वचन । हें तों कोणा कळेना ॥८९॥

मग साशंकित होय चित्तीं । कोण बोले तो गृहाप्रती ।
संशय येत तया चित्तीं । उभा राहे कुमठ तो ॥९०॥

कमठ सन्मुख उभा असतां । गर्दभ विचार करी चित्ता ।
म्हणे भ्रांति फेडावी आतां । आपुलिया शब्दाची ॥९१॥

मग कमठा जवळी पाचारुन । बोलता झाला गर्दभ वचन ।
म्हणे महाराजा संशयें दारुण । पाहात अससी किमर्थ तूं ॥९२॥

परी मी नित्य बोलतों वाणी । तूं ऐकतोसी कानीं ।
तरी सत्यवर्म्याची मज नंदिनी । करुनि देईं ते भाजा ॥९३॥

ऐसें गर्दभ बोलतां वचन । कमठ खोचें भयेंकरुन ।
जरी हे ऐकिलें परानें । तरी शिक्षा होईल आमुतें ॥९४॥

अहा अहा रे प्रत्यक्ष गर्दभ तंव । मिसळूनि पहासी सोयराणीव ।
मेरु मशक तेवीं मानव - । सम रंगण मिरविशी ॥९५॥

कोठें राजा कोठें रजक (परीट) । कोठें तूं रे मागणार भीक ।
कोठें मेरु कोठें मशक । अर्की खद्योत (काजवा) मिरवला ॥९६॥

ऐसा विचार कमठ करीत । म्हणे बरवें नव्हें यांत ।
तरी आतां त्यजूनि ग्रामातें । परदेशाप्रती वसावें ॥९७॥

तरी आतां विपर्यास । कळतां सत्यवर्मरायास ।
तो शिर छेदूनि कसायास । अर्पील जाण निर्धारें ॥९८॥

ऐसा विचार करितां चित्तीं । तों उदयासी पावला गभस्ती ।
मग कांतेसी सांगूनि गर्दभनीती । पलायनासी निश्र्चय केला पैं ॥९९॥

परी ती मूढ दोघें जण । जयांलागीं नसे ज्ञान ।
कीं प्रत्यक्ष पशूनें बोलावें वचन । हें आश्र्चर्य वाटेना ॥१००॥

पशु असती वाचारहित । हा गर्दभ बोलतो मात ।
तरी हा पशु नव्हे निश्र्चित । प्रज्ञावंत समजेना ॥१०१॥

म्हणोनि असती मूढपणें । योजिलें त्यांनीं पलायन ।
त्याचि गर्दभीं ग्रंथिका (सामानाचें ओझें) वाहोन । संसारग्रंथिका भरियेली ॥१०२॥

संसार वाहोनि गर्दभावरता । त्यासवें चालती उभयतां ।
सहजस्थितीं चाल चालतां । ग्रामद्वारीं ते आले ॥१०३॥

परी द्वाररक्षक तेथें असती । तिहीं पाहतां तयांची स्थिती ।
समजोनि त्यांची पलायनरीती । तार्किकज्ञानें करुनियां ॥१०४॥

मग ते हटती कमठाकारणें । म्हणती संसार गर्दभीं वाहोन ।
किमर्थ तूं पलायन । करिशी सांग कमठा रे ॥१०५॥

ऐसें पुसतां द्वाररक्षक । तेव्हां तो झाला भयें व्यापक ।
न बोले वचन कांहींएक । मुखस्तंभ बावरियेला ॥१०६॥

तरी ते नाना युक्तिप्रयुक्तीं । पलायन अर्थ पुसती ।
परी तो न वदे दुःखाप्रती । संशयांत मिरवतसे ॥१०७॥

मनांत म्हणे कमठ कुल्लाळ । जरी हा अर्थ वंदू केवळ ।
तरी सध्यां हा वडवानळ (अग्नि । अंग स्पर्शिल आमुचें ॥१०८॥

म्हणून त्यांतें न बोलेचि कांहीं । मुखस्तंभ विचरे वाचाप्रवाहीं ।
मग ते द्वारपाळ प्रज्ञादेही । अटक करिती कमठातें ॥१०९॥

म्हणती ऐसी वस्ती टाकून । कमठा तूं करिशी पलायन ।
तरी तें रायातें श्रुत करुन । मग बोलावूं तुज कमठा ॥११०॥

ऐसें वदूनि द्वारपाळ । राजांगणीं जाऊनि चपळ ।
म्हणती महाराजा कमठ कुल्लाळ । ग्रामांतूनि जातसे ॥१११॥

मग त्वरें पाठवूनि आपुले दूत । कमठ आणिला राजसभेंत ।
सभेस्थानीं जातांचि त्यातें । राव स्वमुखें पुसतसे ॥११२॥

म्हणे काय झाली दुःखमात । कोणते दुःख तुज वसत ।
झालें म्हणोनि ग्रामातें । सांडूनियां जासी तूं ॥११३॥

ऐसी असतां महाराहाटी । तूं कोण अर्थें झालासी कष्टी ।
तरी तो अर्थ वदोनि होटीं । श्रुत करी आमुते ॥११४॥

म्हणे कमठ सत्यवर्मा । नाव मिरवत महीं आम्हां ।
तरी सत्य चालवीन नेमा । नामासमान वर्ततसे ॥११५॥

ऐसें बोलतां राव वचन । कमठ बोले रायाकारणें ।
हे महाराजा प्रजापालनाकारणें । दक्ष तुम्हीच आम्हां कीं ॥११६॥

परी मातें दुःख जें आहे । तें वाचेनें बोलतां न ये ।
बोलों जातां प्राण जाये । देह मुक्त होईल ॥११७॥

राव म्हणे मजकडून । जात असेल तुझा प्राण ।
तरी अन्याय माफ करीन । रक्षीण प्राण तुझा कीं ॥११८॥

तरी या बोलाकारणें । संशय मिरवीत असेल मनें ।
तरी माझें सदैव वचन । घेईं घेईं कमठा तूं ॥११९॥

ऐसी बोलतां राजेन्द्र वाणी । कमठ तुकावी ग्रीवेलागुनी ।
म्हणे महाराजा ऐसी वाणी । भाष द्यावी मज आतां ॥१२०॥

अवश्य म्हणोनि सत्यवर्मा । करतळभाष देत उत्तमा ।
मग म्हणे कमठा क्लेशवर्मा । वदोनि दावीं मज आतां ॥१२१॥

येरु म्हणे नरेशा । एकांती दावीन शब्दलेशा ।
ऐसें बोलतां कमठ सहसा । एकांतातें चालिले ॥१२२॥

कमठ आणि नरेंद्रोत्तम । एकांतीं बैसले शुद्ध आश्रमा ।
मग कमठ म्हणे राया कामा । मम क्लेशाचे अवधारीं ॥१२३॥

हे राया तूं सर्वज्ञमूर्ती । तव उदरींची कन्या युवती ।
नाम जियेचें सत्यवती । महीवरती मिरवतसे ॥१२४॥

तरी काय सांगूं विपर्यास । एक गर्दभ मम सदनास ।
तो रात्रीं पाचारुनि आम्हांस । विपरीत वाणी बोलतसे ॥१२५॥

बोलतसे कैसे रीतीं । कीं मज दारा करुनि दे सत्यवती ।
ऐसें बोलतां चक्रवर्ती । भयव्याप्त मन माझें ॥१२६॥

अहो हें पशु काय बोलत । जरी रायातें होत श्रुत ।
मग तो मातें सदनासहित । कोपानळीं जाळील ॥१२७॥

ऐशा भयाची उमजोनि वार्ता । त्रास योजिला आपुले चित्ता ।
म्हणोनि राया सोडोनि स्वार्था । ग्रामाबाहेरी जातसे ॥१२८॥

ऐसें बोलतां कुमठ कुल्लाळ । मग विचार करीतसे नृपाळ ।
चित्तीं म्हणे पशु केवळ । वाचारहित असती कीं ॥१२९॥

तरी तो पशु न म्हणावा सर्वथा । कोणीतरी असेल देवता ।
परीक्षेवीण माझिये चित्ता । पशुवेषें नटला असे ॥१३०॥

ऐसा विचार करुनि चित्तीं । बोलता झाला कमठप्रती ।
म्हणे कमठा भय चित्तीं । धरु नको या हेतू ॥१३१॥

तरी आतां कुशळपणें । दावूं आपुलें भावलक्षण ।
आणि यताची परीक्षा करुन । सत्यवती ओपावी ॥१३२॥

तरी तूं आतां सेवोनि सदन । स्वस्थ करीं आपलें मन ।
गर्दभ करितां तूते भाषण । उत्तरयुक्ती तूं ऐक ॥१३३॥

तूंतें बोलता गर्दभ मात । तरी त्यातें उत्तर द्यावें त्वरित ।
कीं हा प्रकार रायातें श्रुत । केला असे महाराजा ॥१३४॥

केलें परी राजउत्तर । आलें आहे तव बोलावर ।
तरी धातुताम्राचें मिथुळानगर । करुनि द्यावें सर्वस्वें ॥१३५॥

पूर्ण झालिया ताम्रवती । मग आपुल्यातें देईल सत्यवती ।
ऐसें सांगुनि तयाप्रती । तुष्ट करीं चित्तातें ॥१३६॥

ऐसे कमठा नरेंद्रोत्तमें । सांगोनि दिला उत्तरनेम ।
तुष्ट करोनि मनोधर्म । बोळविला कमठ तो ॥१३७॥

मग तुष्ट होवोनि कमठ चित्तीं । जाता झाला सदनाप्रती ।
तों अस्ताचळा पावोनि गभस्ती । महीं रात्र संचरली ॥१३८॥

रात्र झाली दोन प्रहर । तंव गर्दभ बोले उत्तर ।
हे कमठा तूं नरेश्र्वर । सत्यवती दे मातें ॥१३९॥

ऐसें बोलतां पशु युक्तीं । कमठ उत्तर दे तयाप्रती ।
म्हणे महाराजा नृपाप्रती । श्रुत केलें आहे मीं ॥१४०॥

श्रुत केल्यावरी प्रत्युत्तर । रायें दिधलें अनिवार ।
कीं ताम्रधातूचें मिथुळानगर । करुनि द्यावें आमुते ॥१४१॥

ग्राम झालिया ताम्रसदनी । अर्पीन त्यातें नंदिनी ।
ऐसिया बोलप्रकरणीं । बोलिला आहे नरेंद्र तो ॥१४२॥

तरी ऐसिया बोला सरळ । असेल कांहीं दावा कळा ।
तुष्ट करोनि नरेंद्रपाळा । सत्यवती वरावी ॥१४३॥

त्यातें ताम्रवती देवोन । ग्रहण करावें कन्यारत्न ।
जैसें दानवां सुरा देवोन । पीयुष घेतलें देवांनीं ॥१४४॥

किंवा कष्टातें कचें ओपूनी । हरोनि गेला संजीवनी ।
तेवीं रायातें तुष्ट करोनि । सत्यवती हरीं कां ॥१४५॥

तरी कांच देवोनि पाच घेणें । हें तों बुद्धिमंतलक्षण ।
असेल कांहीं या प्रमाण । करुनि दावीं महाराजा ॥१४६॥

ऐशी कमठ बोलतां उक्ती । हास्य करी गंधर्वपती ।
म्हणे रायाची विशाळ मती । नव्हे कमठा या प्रकरणीं ॥१४७॥

अरे हेमतगटीं रत्नकोंदणीं । जरी तो आराधिता वाणी ।
तरी करोनि देतों येचि क्षणीं । अमरनगरीसमान कीं ॥१४८॥

कीं सबळ शक्राची संपत्ती । आणूनि देतो तयाप्रती ।
तेथें मागणें ताम्रवती । अदैवपणीं हें काय ॥१४९॥

असें सकळ काननाब्धिसुरभिरत्न । कल्पतरु आदि चौदा करुनि ।
तैं ताम्रवती मागणें वाणी । अदैववाणी हें काय ॥१५०॥

कीं सुरभि अब्धिरत्न । मागतां देतो आणून ।
तेथें ताम्रवती नगर पूर्ण । अदैववाणी हें काय ॥१५१॥

कीं रेवाकाननींचे पाषाण । निधि चिंतामणि देतों करुन ।
तैं ताम्रवती नगर मागोन । अदैवपणें हें काय ॥१५२॥

तरी आतां असो कैसें । जैसें ज्याचें संचित असे ।
तैसी बुद्धी होय प्रकाश । प्रारब्धबळें अनुक्रमें ॥१५३॥

तरी कमठा अति निगुतीं । जावोनि सांगावें रायाप्रती ।
कीं मिथुळाग्राम ताम्रवती । ग्रहण करीं नरेंद्रा ॥१५४॥

अवश्य म्हणोनि कुल्लाळ । जावोनि वंदिला मिथुळापाळ ।
म्हणे महाराजा भूपा कुशळ । बोलिला तें ऐकावें ॥१५५॥

म्हणे सिद्ध करोनि सत्यवती । कृपें ओपिजे माझे हाती ।
आज रात्रीं ताम्रवती । निजदृष्टीं पहाशील ॥१५६॥

ऐसें पशूचें वाग्वचन । कमठमुखें राव ऐकोनि ।
अवश्य कुल्लाळातें म्हणून । सदनातें पाठवी ॥१५७॥

कुल्लाळ येतांची स्वधामा । म्हणे प्राज्ञिका गर्दभोत्तमा ।
राया सांगता ऐसा महिमा । स्वीकारिलें रायानें ॥१५८॥

मग प्रत्यक्ष होतां विश्र्वकर्मा । म्हणे महाराजा गंधर्वोत्तमा ।
कवण कामिक काम तुम्हां । वेधलासे महाराजा ॥१५९॥

येरु म्हणे विराटस्वरुपतनया । मुख्य माझी तों ब्रह्मकाया ।
काम उदेला गुरुराया । मिथुळा कीजे ताम्रवती ॥१६०॥

विश्र्वकर्मा तुझें नाम । तरी जाणसी सकळ विश्र्वाचें कर्म ।
कर्म ओपून जगद्रुम । सुपंथा पंथा लाविलें ॥१६१॥

तरी सकळ कर्म निर्माणकर्ता । म्हणूनि विश्र्वकर्मा नाम शोभत ।
आहेस म्हणोनि त्या अर्थें । पाचारिलें तूतें मीं ॥१६२॥

तरी जगदगुरु तूं कर्मपाड । निवारीं तूं माझें इतुकें सांकडे ।
ताम्रवती मिथुळाकोट । करुनि द्यावा महाराजा ॥१६३॥

ऐसी ऐकतां गंधर्ववाणी । मागिले प्रहरीची यामिनी ।
विश्र्वकर्मा ग्रामधामीं । कृपा करोनि हांसतसे ॥१६४॥

कृपादृष्टीं अविट करितां । ताम्रधातु ग्राम समस्त ।
व्याप्त धामें सर्वथा । ताम्रवर्णी लखलखति ॥१६५॥

राजा-अंत्यजादिसवें सकळ । कोणी न उरला धामीं दुर्बळ ।
ताम्रवटिका सकळ स्थळ । ग्राम मिथुळा मिरवले ॥१६६॥

ऐसें करोनि विश्र्वकर्मा । अदृश्य गेला आपुले धामा ।
येरीकडे उदयोत्तमा । होतां पाहती ग्रामजन ॥१६७॥

तों ताम्रधातू अंगणसहित । धामें विराजलीं सुशोभित ।
ऐसें पाहतांचि अपरिमित । ठक पडलें जगासी ॥१६८॥

म्हणती हे काय अपूर्व झालें । न घडे तेंचि घडूनि आलें ।
परी रायें पाहतांचि जाणवलें । खूणपरीक्षा चित्तातें ॥१६९॥

मग मनांत म्हणे सत्यवर्मा । कन्या ओपितां सुकर्मा ।
परी लौकिक अति जगदुर्गमा । हेळणेतें पावेन मी ॥१७०॥

तरी हें जग दुर्गम नोहे भलें । द्विमुख सावज होऊनि बैसलें ।
पैशून्याचीं देखूनि पावलें । दंशावया धांवती ॥१७१॥

तरी आतां गुप्तगुप्तें । कन्या ओपूनि कुल्लाळातें ।
स्वग्रामधामाकारणें विभक्त । दूरदेशीं वसवावा ॥१७२॥

 ऐसा विचार योजूनि चित्तीं । मग पाचारुनि कमठाप्रती ।
लोकनिंदेच्या सकळार्थीं । सुचविलें तयातें ॥१७३॥

म्हणे महाराजा कमठा ऐक । कन्या गर्दभा ओपितां देख ।
लोकनिंदा पतनशब्द चावार्क (धर्मनाश) । प्रविष्ट होईल भवनीं कीं ॥१७४॥

तरी लावण्यचपळा सत्यवती । घेऊनि जावी सदनाप्रती ।
परी या गांवी न करुनि वस्ती । दूरदेशीं वसावें ॥१७५॥

ऐसें बोलतां राव स्पष्ट । अवश्य म्हणे कुल्लाळ कमठ ।
मग सदनीं येऊनि संसारथाट । वस्त्रीं ग्रंथिका वाहिली ॥१७६॥

अर्क झाला अस्तमानीं । पुन्हां प्रवेशे राजसदनीं ।
म्हणे राया ग्रंथिका बांधुनी । सिद्ध आहे जावया ॥१७७॥

राव पाचारुनि कन्या युवती । म्हणे पवित्र सत्यवती ।
तूतें अर्पिली देवाप्रती । स्वीकारावें तयातें ॥१७८॥

म्हणशील परीक्षिलें कैसें । तरी मिथुळा ताम्रवती लेशें ।
क्षण न लोटतां केलें असे । तस्मात् देव निश्र्चयें तो ॥१७९॥

तरी तूं त्या स्वीकारुन । ओळखी आणिजे कोणाचा कोण ।
मीं तोचि परीक्षिला निश्र्चयेंकरुन । देवतारुपी गर्दभ तो ॥१८०॥

करिसी सहसा अनमान । तरी कायावाचामनेंकरुन ।
शुचि होऊनि उत्तीर्ण । उभयकुळां हेचि करीं ॥१८१॥

जरी गर्दभ म्हणूनि अपमानिसी । तरी डाग लागेल मम कुळासी ।
आणि तो कोपला विपर्यासी । पतनशापा ओपील कीं ॥१८२॥

तरी ऐसें करीं नंदिनी । युक्तिप्रयुक्तीं तयालागुनी ।
गर्दभदेहाचा त्याग करुनी । स्वस्वरुपीं मिरवीं कां ॥१८३॥

तेणेंकरुनि उभयकुळपक्षीं । उद्धारार्थ मिरवेल दक्षी ।
तरी आतां शुद्धकांक्षी । कमठसदना सेवीं कां ॥१८४॥

ऐसें बोलतां तीतें सदनीं । अवश्य म्हणूनि शुभाननी ।
मग कुल्लाळ गृहीं जात घेऊनी । निशीमाजी संचरली ॥१८५॥

संचरली घरीं म्हणतां । बोट लावूनि दावीं भर्ता ।
सत्यवती ऐसें बोलतां । राव पुसे कमठातें ॥१८६॥

राव पुसे कमठासी । दावितांचि राव लागे पायीं ।
म्हणे महाराजा हे जांवई । पाळण करीं कन्येचें ॥१८७॥

ऐसें बोलतां तयापर । गर्दभ बोलता झाला उत्तर ।
राया तव भाग्य असे थोर । मी जांवई तुज असें ॥१८८॥

पाहें माझी कळा गर्दभदेही । लोक यातें म्हणतील काई ।
परी हें असो निंदाप्रवाहीं । परीं धन्य भाग्य तुझें कीं ॥१८९॥

राया तरीं ऐक मात । शक्रशापें गर्दभदेहांते ।
मी विचरतों कृत्रिममतें । नातरी सुरोचन गंधर्व मीं ॥१९०॥

मग मूळापासूनि समूळ कथा । सांगूनि तोषविलें नृपनाथा ।
ऐशी नृपें ऐकूनि वार्ता । तुष्ट चित्तीं मिरवला ॥१९१॥

मग देऊनि लावण्यराशी । राव गेला स्वसदनासी ।
भर्ता देऊनि सत्यवतीसी । कुल्लाळातें प्रार्थूनियां ॥१९२॥

राव जातां स्वसदनीं । कमठ सत्यवती घेऊनी ।
अवंतिकेचा मार्ग धरुनी । गमन करी रात्रीं तो ॥१९३॥

असो आतां पुढिले अध्यायीं । सत्यवती करील कायी ।
तेचि कथा परिसावी । अवधान देऊनियां ॥१९४॥

धुंडीसुत नरहरिवंशीं । मालू नटला संतसेवेसी ।
सेवाप्रसाद तयापाशीं । रात्रंदिन मागतसे ॥१९५॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर ॥ पंचविंशतितमाध्याय गोड हा ॥१९६॥

श्रीकृष्णार्पणमस्तु ॥ शुभं भवतु ॥ श्रीरस्तु ॥

॥ श्रीनवनाथभक्तिसार पंचविशतितमाध्याय संपूर्णम् ॥

