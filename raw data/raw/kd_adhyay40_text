श्रीगणेशाय नमः ॥

जयजयाजी पंढरीनाथा । पुंडलिकवरदा रुक्मिणीकांता ।
दीनबंधो अनाथनाथा । पुढें ग्रंथा बोलवीं ॥१॥

मागिले अध्यायीं रसाळ वचन । तुवां बोलविले कृपेंकरुन ।
स्वर्गीं चरपटनाथें जाऊन । इंद्राचा गर्व हरिलासे ॥२॥

हरिहरांची जिंकूनि कोटी । पुढें लोभाची केली भेटी ।
गमनकळा नारदहोटीं । प्राप्त झाली महाराजा ॥३॥

उपरी मणिकर्णिंकेचें करुनि स्नान । पुढें पातले पाताळभुवन ।
घेऊनि बळीचा गौरव मान । वामनातें भेटला ॥४॥

भोगावतीची करुनि आंघोळी । पुनः पातला भूमंडळीं ।
यावरी कथा पुढें कल्होळीं । नवरसांतें वाढीं कां ॥५॥

असो आतां रमारमण । ग्रंथाक्षरीं बैसला येऊन ।
तरी पुढें श्रोतीं सावधान । कथारस घ्यावा कीं ॥६॥

इंद्र चरपटीनें जिंकिला । वैभवें मशकतुल्य केला ।
तरी तो विस्मयवान खोंचला । खडतरपणीं हृदयांत ॥७॥

मग जो गुरु वाचस्पती । परम ज्ञाता सर्वज्ञमूर्ती ।
सहस्त्रनयन तयाप्रती । घेऊनियां बैसलासे ॥८॥

देवमंडळांत सहस्त्रनयन । घेऊनि बैसलासे कनकासन ।
जैसा नक्षत्रीं रोहिणीरमण । अति तेजें मिरवला ॥९॥

ऐशा रीतीं पाकशासन । बैसला सेवूनि सभास्थान ।
मग बृहस्पतीसी विस्मयरत्न । चरपटप्रताप सांगतसे ॥१०॥

अहा वय धाकुटें सान स्वरुप । परी अर्कासमान थोर प्रताप ।
हरिहरादि करुनि लोप । स्थापूनि गेला आपुलेंचि ॥११॥

तरी वाताकर्षणविद्या सबळ । देवदानव झाले निर्बळ ।
नाथपंथीं हें महाबळ । आतळलें कैसें कळेना ॥१२॥

तरी यातें करुनि उपाव । साध्य करावी इतुकी ठेव ।
या कर्मासी कोण लाघव (कौशल्य) । स्वीकारावें महाराजा ॥१३॥

कीं तयाच्या गृहाप्रती जाऊन । दास्य करावें मनोधर्में ।
तोषवूनि सर्व कर्म । महीवरी मिरवावें ॥१४॥

असो यापरी यत्न करुन । भेट घ्यावी त्या गंवसून ।
परी ते जोगी तीव्रपणें । वर्तताती सर्वदा ॥१५॥

तरी उगलीच घेऊनि सदृढ भेट । अर्थ वदावा तयासी निकट ।
परी काय चाड आमुची अलोट । कार्यार्थी भीड कोणती ॥१६॥

तरी भिडेचें उपजेपण । उजेड पडेल दासत्वेंकरुन ।
तयामागें रानोरान । अपार मही हिंडावी ॥१७॥

तरी हिंडल्यानें कोणे काळीं । उदय पावेल कृपानव्हाळी ।
अमरपुरींची देवमंडळी । तेजोयुक्त होईल ॥१८॥

म्हणाल ऐसें कासयानें । हा विपर्यास येईल घडोन ।
तरी महीं होतो पुण्यपावन । आसन माझें घेतसे ॥१९॥

तरी मी येथें सावधान । करुनि रक्षितों आपुलें आसन ।
तस्मात् अमरावती सोडून । जाणें नाहीं मजलागीं ॥२०॥

ऐसें बोलतां अमरपती । बोलता झाला वाचस्पती ।
म्हणे महाराजा नाथाप्रती । येथेंचि आणावें महायंत्नें ॥२१॥

तरी तो यत्न म्हणसील कैसा । यत्न करावा सोमभासा ।
त्या निमित्तें नाथ राजसा । घेऊनि यावें स्वर्गासी ॥२२॥

मग तो येथें आल्यापाठीं । दावूनि भक्तिची अपार कोटी ।
मोह उपजवोनि नाथापोटीं । कार्य साधूनि घेइंजे ॥२३॥

ऐसें बोलतां तपोद्विज । परम तोषला अमरराज ।
उपरी म्हणे महाराज । कोणा पाठवूं पाचाराया ॥२४॥

यावरी बोले कचतात । हे महाराज अमरनाथ ।
मच्छिंद्रपिता अष्टवसूंत । उपरिचर नामें मिरवतसे ॥२५॥

उपरिचर जातां महीतळवटीं । मच्छिंद्राची घेईल भेटी ।
सांगूनि त्यातें कार्य शेवटीं । मग मच्छिंद्र आम्हां बोधील ॥२६॥

तरी त्यातें पाचारुन । कार्ययज्ञाचा वदूनि काम ।
विमानयानीं आरुढ करुन । पाठवावा महाराजा ॥२७॥

यापरी मच्छिंद्रनाथ । आला असतां अमरपुरींत ।
गौरवोनि तुवां त्यातें । तुष्टचित्तीं मिरवावा ।२८॥

तरी शक्ति तव सरितालोट । मच्छिंद्र उदधिपोट ।
संगमितां पात्र अलोट । प्रेमतोय भरलें असे ॥२९ ॥

तरी सुमुखाचें पडतां जळ । कार्यशुक्तिकामुक्ताफळ ।
तूतें ओपील तपोबळ । नवनाथ आणोनियां ॥३०॥

मग तो मुक्त अविंधविधी । लावी भक्तीच्या शस्त्रास्त्रसंधी ।
मग तें रत्न कर्णविधीं । स्वीकारीं कां महाराजा ॥३१॥

ऐसें ऐकूनि गुरुवचन । परम तोषला सहस्त्रनयन ।
मग रथीं मातली (सारथी) पाठवोन । उपरिचरा पाचारी ॥३२॥

उपरिचर येतां वदे त्यातें । म्हणे महाराजा कामना मनांत ।
उदेली करुं सोममखातें (सोमयज्ञ) । पूर्ण करीं आतां तूं ॥३३॥

तरी विमानयानीं करोनि आरोहण । जाऊनियां पाहीं मच्छिंद्रनंदन ।
उपरी त्यातें सवें घेऊन । जावें नवनाथमेळीं ॥३४॥

मग ते आर्या भावार्थित । मेळवोनि आणि अमरपुरींत ।
सोममखाचें सकळ कृत्य । तयां हस्तें संपादूं ॥३५॥

अवश्य म्हणे वसुनाथ । तत्काळ विमानयानीं बैसत ।
बद्रिकाश्रमीं मच्छिंद्रनाथ । लक्षूनिया पातला ॥३६॥

तों गोरक्ष धर्मनाथ । चौरंगी कानिफा गोपीचंद राजसुत ।
जालंदर अडभंगीनाथ । तीर्थस्थानीं ऐक्यमेळा झाला असे ॥३७॥

ऐशा समुदायांत मच्छिंद्रनाथें । अवचटपणीं देखिला तात ।
मग उठोनि मौळी चरणांते । समर्पीत महाराजा ॥३८॥

मग नाथ वसु भेटून । बैसला सकळांमध्यें वेष्टून ।
म्लानवाणीं कार्यरत्न । अमरांचें सांगतसे ॥३९॥

म्हणे महाराज हो शक्रापोटीं । अर्थ उदेला मखकोटीं ।
तरी आपण नवही जेठी । साह्य व्हावें कार्यार्था ॥४०॥

बहुतांपरी करुनि भाषण । सर्वांचे तुष्ट केलें मन ।
उपरी मच्छिंद्रातें बोधून । अवश्यपणीं वदविलें ॥४१॥

मग जालंदर कानिफा चौरंगी । मच्छिंद्र गोरक्ष अडभंगी ।
गोपीचंद रायादि अन्य जोगी । आरुढ झाले विमानीं ॥४२॥

गौडबंगालीं हेलापट्टण । प्रविष्ट झालें तैं विमान ।
रावगोपीचंदमातेसी भेटून । समागमें घेतली ॥४३॥

उपरी विमानयानी होऊन । पहाते झाले वडवालग्राम तेथून ।
तेथें वटसिद्धनागनाथ पाहून । आरुढ केला विमानीं ॥४४॥

तेथूनि भर्तरीचें करुनि काम । विमान चालविती इच्छिल्या व्योमें ।
तों गौतमीतीरीं नाथ उत्तम । जती भर्तरी अवतरला असे ॥४५॥

यापरी तीर्थें करितां महीपाठीं । महासिद्ध जो नाथ चरपटी ।
अवंतीसी होता ताम्रपर्णीकांठीं । सवें घेतला महाराजा ॥४६॥

तेथूनि पुण्यमान देशीं विटग्राम नामानें । पाहते झाले विमानयानें ।
तेथें रेवणसिद्ध बोधून । आरुढ केला विमानीं ॥४७॥

असो नवनाथ परिवारासहित । ते विमानयानीं झाले स्थित ।
चौर्यानयशीं सिद्धांसमवेत । अमरपुरीं पातले ॥४८॥

विमान येतां ग्रामद्बारीं । सामोरा आला वृत्रारी (इंद्र) ।
परम गौरवोनि वागुत्तरीं । चरणांवरी लोटला ॥४९॥

सकळां करोनि नमनानमन । नेत सदना सहस्त्रनयन ।
आपुल्या आसनीं बैसवोन । षोडशोपचारें पूजिलें ॥५०॥

नवनाथां पाहोनि सकळ अमर । मनीं संतोषले अपार ।
तेज पाहोनियां गंभीर । उभे तेथें ठाकले ॥५१॥

मग हवनकृत्य मनकामना । वदता झाला सकळ जनां ।
म्हणे महाराजा कवणे स्थाना । सिद्धअर्थ अर्थावा ॥५२॥

मग वाचस्पति आणि मच्छिंद्रनाथ । म्हणती सुरवरपाळा ऐक मात ।
सिंहलद्वीपीं स्थान अद्भुत । यज्ञ तेथे करावा ॥५३॥

अटव्य कानन आहे तुमचें । शीतळ छायाभरित जळाचें ।
तेथें न्यून साहित्याचें । पडणार नाहीं कांहींच ॥५४॥

उपरिचर वसु गंधर्व घेऊन । पाहते झाले अटव्यवन ।
तेथें यज्ञसाहित्य आहुती करुन । यज्ञआरंभ मांडिला ॥५५॥

दंपत्य बैसोनि सहस्त्रनयन । मंत्रप्रयोगीं बृहस्पति आपण ।
यज्ञआहुती नवही जण । स्वाहा म्हणोनि कुंडीं टाकिती ॥५६॥

परी कीलोतळेचे सीमेआंत । अटव्यवन होतें अद्भुत ।
यज्ञ होतां मीननाथ । मच्छिंद्रातें आठवला ॥५७॥

मग पाचारोनि उपरिचर तात । मच्छिंद्र म्हणे जी वसु समर्थ ।
सिंहलद्वीपीं मीननाथ । कवण ग्रामीं ठेविला ॥५८॥

येरु म्हणे त्याच्या ग्रामसीमेंत । अटव्यवन हें विख्यात विराजित ।
तरी कीलोतळेसहित मीननाथ । पाचारितों आतांचि ॥५९॥

मग उपरिचर वसु प्रत्यक्ष जाऊन । मीननाथासह कीलोतळेरत्न ।
पाचारुनि एक क्षण । भेटी केली उभयतां ॥६०॥

परम स्नेहानें क्षणएक कांहीं । वाहवले मोहप्रवाहीं ।
उपरी दारा सुत तया ठायीं । मच्छिंद्रानें ठेविले ॥६१॥

चौरंगी आणि अडभंगीनाथ । मिरवत बैसविले समुदायांत ।
यज्ञआहुती तयांचे हस्तें । स्वीकारीत महाराजा ॥६२॥

दहा नाथ यज्ञआहुती । प्रवाहीं चाले मच्छिंद्रजती ।
पुत्रमोह धरोनि चित्तीं । अभ्यासातें बैसविला ॥६३॥

अभ्यास करितां मीननाथ । वाचस्पती शक्रासी बोलत ।
म्हणे महाराजा यज्ञार्थ । तुम्ही बैसतां सरेना ॥६४॥

तरी दंपत्यार्थ उपरिचरवसु । बैसवोनि पहावा अर्थ सुरसु ।
ऐसें बोलतां प्राज्ञ विशेषु । अमरपाळ समजला ॥६५॥

मग हातींचें सोडूनि यज्ञकंकण । वसुहातीं केलें स्थापन ।
मग न्यूनपणें बहुतां प्रार्थून । निजदृष्टीं विलोकी ॥६६॥

सर्व पदार्थ आणवोनि आपण । अंगें झिजे शचीनंदन (इंद्रपुत्र जयंत) ।
उदकपात्र मागतां जाण । सिद्ध होय पुढारा ।॥६७॥

स्वाद्य भोज्य षड्रस अन्न । करें आणीतसे पात्रीं वाढून ।
शेवटीं शिणले जतींचे चरण । निजहस्तीं चुरीतसे ॥६८॥

ऐसी सेवा करितां संपन्न । तुष्ट होतसे जतींचें मन ।
हृदयीं भाविती यावरुन । प्राणसांडी करावी ॥६९॥

येरीकडे मीननाथ- ।-सुतासी विद्या अभ्यासीत ।
तो समय जाणोनि सापेक्ष । इंद्र मयूरवेषें नटलासे ॥७०॥

निकट तरुशाखेवरती । विद्या अभ्यासीत गुप्तपंथीं ।
तों अकस्मात वातास्त्र जपती । वाताकर्षण लाधलें ॥७१॥

दैवें सर्व तपरहाटी । सकळ लाधली हातवटी ।
उपरी वाताकर्षणविद्या पाठीं । वातप्रेरक अस्त्र लाधलें ॥७२॥

ऐसी विद्या होतां सघन । परम हरुषला सहस्त्रनयन ।
परी एक संवत्सर होतां यज्ञ । अभ्यासीत तंववरी ॥७३॥

असो हवनअर्पणआहुती । मख (यज्ञ) पावूनि पूर्ण समाप्ती ।
मग मच्छिंद्रनाथ प्राज्ञिक जती । अग्रपूजे बैसला ॥७४॥

मग पूजा करोनि सांगोपांग । उपरी त्रिदर्शनाथें पूजिलें अंग ।
वस्त्रभूषणें चांग । देऊनियां गौरविलें ॥७५॥

सकळां बैसवोनि कनकासनीं । उभा राहिला जोडोनि पाणी ।
सर्वांसी वदे म्लानवदनीं । नाथ वचन माझें परिसा ॥७६॥

मातें घडला एक अन्याय । परी आपण सहन करा समुदाय ।
म्यां मयूरवेष धरुनि मायें । अभ्यासिलें विद्येतें ॥७७॥

मीनजतीचा प्रताप गहन । मज सांपडले विद्यारत्न ।
तरी आपुला वर त्यातें देऊन । सनाथपणीं मिरवावें ॥७८॥

ऐसें बोलतां अमरनाथ । सर्वांसी समजले तस्करीकृत्य (चोरीचें काम) ।
मग ते कोपोनि परम चित्तांत । शापवचन बोलताती ॥७९॥

म्हणती इंद्रा तूं कृत्रिम । आणिलें ठकवावया कारण ।
तरी चोरुनि घेतलें विद्यारत्न । निष्फळ होईल तुजलागीं ॥८०॥

ऐसें बोलतां सकल जती । मग उपरिचर वसु वाचस्पती ।
गौरवोनि अपार युक्तीं । तुष्ट केलें चित्तांत ॥८१॥

म्हणती महाराजा शपमोचन । पुढें बोला कांहीं वचन ।
मग ते बोलती तयाकारण । तप आचरावें इंद्रानें ॥८२॥

द्वादश वर्षें तप आचरितां । विद्या फळेल तत्त्वतां ।
परी नाथपंथीं छळ न होतां । पदरावरी पडेल ॥८३॥

ऐसें बोलोनि सकळ जती । विमानारुढ झाले समस्ती ।
खालीं उतरुनि महीवरती । नाना तीर्थें भ्रमताती ॥८४॥

ऐसें भ्रमण करितां जती । तीर्थें झालीं अपरिमिती ।
याउपरी कीलोतळेतें मच्छिंद्रजती । पुसोनियां चालिला ॥८५॥

मग तें कीलोतळेचें नमन । अवर्ण्य आहे अनुष्ठान ।
नेत्रीं प्रेमबिंदु आणोन । बोळविलें नाथांसी ॥८६॥

हेलापट्टणीं मैनावती । पोहोंचवोनि तीर्थें हिंडती ।
तेव्हां मीननाथें तीर्थक्षितीं । सिद्ध तीन निर्मिले ॥८८॥

तयांचें सांगितलें पूर्वीं नाम । आतां सांगावया नाहीं काम ।
असो सिद्धकटकासह उत्तम । तीर्थे करीत भ्रमताती ॥८९॥

येरीकडे अमरनाथ । लक्षूनियां सह्याद्रिपर्वत ।
द्वादश वर्षें तप निश्र्चित । तीव्रपणीं आचरला ॥९०॥

परी तें आचरितां तीव्रपणीं । मंत्रप्रयोगें सोडी पाणी ।
तेणें सरितालोट लोटोनी । भीमरथीतें भेटला ॥९१॥

तें मणिकर्णिकेचें जीवन । आणिलें होतें कमंडलू भरोन ।
परी इंद्रहस्ती प्रवाही होऊन । इंद्रायणीं पडियेलें ॥९२॥

ऐसें तप करोन । स्वस्थानासी इंद्र जाऊन ।
उपरी नवनाथ करितां तीर्थाटन । बहुत दिवस लोटले ॥९३॥

शके सत्राशें दहापर्यंत । प्रकटरुपें मिरवले नाथ ।
मग येऊनि आपुले स्थानांत । गुप्तरुपें राहिले ॥९४॥

मठींत राहिला कानिफाजती । उपरी मच्छिंद्रासी मायबाप म्हणती ।
जानपीर तो जालंदर जती । गर्भगिरीं नांदतसे ॥९५॥

त्याहूनि खालता गैबीपीर । गहिनीनाथ परम सुंदर ।
वडवाळग्रामीं समाधिपर । नागनाथ असे कीं ॥९६॥

विटग्रामीं मानवदेशांत । तेथें राहिले रेवणनाथ ।
चरपट चौरंगी अडभंगी तीर्थ । गुप्त अद्यापि करिताती ॥९७॥

भर्तरी राहिला पातालभुवनीं । मीननाथ गेला स्वर्गालागोनी ।
गिरनार पर्वतीं गोरक्षमुनी । दत्ताश्रमीं राहिला ॥९८॥

गोपीचंद आणि धर्मनाथ । ते स्वसामर्थ्येंं गेले वैकुंठांत ।
विमान पाठवोनि मैनावतीतें । घेऊनि विष्णु गेलासे ॥९९॥

पुढें चौर्यापयशीं सिद्धांपासून । नाथपंथ मिरवला अति सामर्थ्यानें ।
येथूनि चरित्र झालें संपूर्ण । सर्व नाथांचे महाराजा ॥१००॥

तरी आतां सांगतो मूळापासून । कथा वर्तली कवण ।
प्रथमाध्यायीं गणपतिस्तवन । सुंदरपणीं मिरवलें ॥१०१॥

उपरी सांगूनि रेतक्षिती । आणि मच्छिंद्राची जन्मस्थिती ।
तो बद्रिकाश्रमाप्रती । तपालागीं बैसला ॥१०२॥

या प्रसंगाचें श्रवण पठण । नित्य करितां भावेंकरुन ।
तरी समंधबाधा घरांतून । जाईल त्रासून महाराजा ॥१०३॥

द्वितीय अध्यायीं अत्रिनंदन । विद्यार्णव केला अनुग्रह देऊन ।
उपरी नागपत्रीं अश्र्वत्थीं जाऊन । सिद्धर्थकळा साधिली ॥१०४॥

तो अध्याय करितां नित्य पठण । अपार धन लाभेल संसारी जाण ।
विजयलक्ष्मी पाठीं बैसून । करील हरण दरिद्र ॥१०५॥

तृतीय अध्यायीं मच्छिंद्र मारुती । युद्धा प्रवर्तले श्र्वेतक्षितीं ।
युद्ध करुनि उपरांतीं । ऐक्यचित्त झालें असे ॥१०६॥

याचें झालिया पठण । शत्रु होतील क्षीण ।
मुष्टिविद्यासाधन । तया होत सर्वथा ॥१०७॥

मुष्टिबाधा झाली असोन । अपकार होईल तियेनें ।
मूर्तिमंत मारुती करोनि रक्षण । राहे तया घरीं सर्वदा ॥१०८॥

चतुर्थ अध्यायीं वदली कथा । अष्टभैरव चामुंडा समस्ता ।
रणीं जिंकूनि वसुसुता । ज्वालामुखी भेटली ॥१०९॥

तो अध्याय नित्य पठण करितां । चुकेल कपटाची बंधनव्यथा ।
शत्रु पराभवोनि सर्वथा । निरंतर शांति मिरवेल ॥११०॥

पांचवे अध्यायींचें कथन । भूतें घेतलीं प्रसन्न करुन ।
अष्टपती जिंकून । विजयी झाला मच्छिंद्र ॥१११॥

ती कथा नित्य करितां पठण । भूतसंचार नोहे त्या घराकारण ।
आलीं असतां जाती सोडून । परम त्रासेंकरोनियां ॥११२॥

सहाव्या अध्यायांत । शिवअस्त्र कालिका मच्छिंद्रनाथ ।
युद्ध करुनि प्रसन्नचित्त । वश्य झालीं अस्त्रें तीं ॥११३॥

तो अध्याय नित्य करितां पठण । शत्रूलागीं पडेल मोहन ।
निष्कपट तो करुनि मन । किंकर होईल द्वारींचा ॥११४॥

सातव्या अध्यायीं अपूर्व कथा । जिंकूनि वीरभद्र केली ऐक्यता ।
उपरी स्वर्गापासाव मच्छिंद्रनाथा । इच्छेसमान झालीसे ॥११५॥

ती कथा नित्य गातां ऐकतां । लिप्त नोहे चौर्याीयशींची व्यथा ।
झाली असेल मिटेल सर्वथा । चिंताव्यथा हरतील ॥११६॥

जखीणभयापासुनी । त्वरित मुक्त होईल जनीं ।
एक मंडळ त्रिकालीं अभ्यासूनी फळप्राप्ति घेइंजे ॥११७॥

आठवे अध्यायीं सकळ कथन । पाशुपतरायासी रामदर्शन ।
रणीं मित्रराज जिंकोन । केला प्रसन्न विद्येसी ॥११८॥

तो अध्याय नित्य गातां ऐकतां । आपुला सखा देशावरता ।
तो गृहासी येऊनि भेटेल तत्त्वतां । चिंताव्यथा हरेल कीं ॥११९॥

नववे अध्यायीं कथन । गोरक्षाचा होऊनि जन्म ।
उपरी सेवूनि बद्रिकाश्रम । विद्यार्णव झालासे ॥१२०॥

तो अध्याय नित्य गातां ऐकतां । साधेल विद्या इच्छिल्या अर्था ।
ब्रह्मज्ञान रसायण कविता । चौदा विद्या करोनि राहे ॥१२१॥

दशम अध्यायींचे कथन । स्त्रीदेशीं मच्छिंद्रनंदन ।
अंजनीसुतअर्थी पाठवोन । अर्थ कीलोतळेचे पुरविले ॥१२२॥

एकांती बैसूनि अनुष्ठान । संजीवनी पाठ करी गौरनंदन ।
गहिनीनाथाचा जन्म । कर्दमपुतळा करितां तो ॥१२३॥

तो अध्याय करितां पठण । स्त्रियांचे दोष जातील कपटपण ।
मुलें वांचतील होतां जाण । जगीं संतती मिरवेल ॥१२४॥

उपरी गृहद्रव्याच्या यज्ञांत । उदय पावला जालिंदरनाथ ।
तो एकादश अध्याय पठण करितां नित्य । अग्निपीडा होईना ॥१२५॥

आणि जयाचे धवळारांत । पूर्वींचा कांहीं दोष असत ।
तो जाऊनि संपत्तिविशेषातें । संततीसह भोगील कीं ॥१२६॥

बाराव्यांत हें कथन । जालिंदरें गुरु केला अत्रिनंदन ।
उपरी कानिफाचा होऊनि जन्म । विटंबिलें देवासी ॥१२७॥

तो अध्याय करितां पठण । क्षोभ न पावे कोणी देवता जाण ।
क्षोभित असल्या होतील शमन । सुख सर्व त्याचि देती ॥१२८॥

तेराव्या अध्यायांत । मैनावतीतें प्रसन्न नाथ ।
होऊनि केलें अचल सनाथ । ब्रह्मरुपीं आगळी ॥१२९॥

तरी तो अध्याय करितां पठण । स्त्रीहत्येचे दोष सघन ।
त्यांचें होऊनि सकळ निरसन । उद्धरील पूर्वजां ॥१३०॥

चतुर्दश अध्यायीं कथन । गर्तेंत जालिंदर गोपीचंदानें ।
स्त्रीबोलें घातले नेऊन । गुप्त निशीमाझारी ॥१३१॥

तो अध्याय पठण करितां । असेल बंद कारागृहीं व्यथा ।
तरी त्याची होईल मुक्तता । निर्दोष जनीं वर्तेल ॥१३२॥

पंचदशांत सुढाळ कथन । कानिफामारुतींचें युद्धकंदन ।
उपरी स्त्रेराज्यांत जाऊन । आतिथ्य पूर्ण भोगिलें ॥१३३॥

तो अध्याय गातां ऐकता नित्य । घरचे दारचे कलह नित्यकृत्य ।
शांति पावोनि सर्व सुखांत । निर्भयपणें नांदेल ॥१३४॥

सोळावे अध्यायांत । कानिफा भेटला गोपीचंदातें ।
तरी तो अध्याय वाचितां नित्यानित्य । दुःस्वप्नांतें नाशील ॥१३५॥

सप्तदश अध्यायीं कथन । जालिंदर काढिला गर्तेंतून ।
उपरी नाथाची दीक्षा घेऊन । गोपीचंदें अर्चिला ॥१३६॥

तोचि अध्याय पठण करितां । योग साधेल आचरतां ।
दुष्टबुद्धि जाईल सर्वथा । सुपंथपंथा लागेल तो ॥१३७॥

अष्टादश अध्यायीं कथन । बद्रिकाश्रमीं गोपीचंद जाऊन ।
तपःपूर्ण भगिनी उठवोन । तीव्रपणीं आचरला ॥१३८॥

तो अध्याय नित्य पठण करितां । ब्रह्महत्या नासेल सर्वथा ।
पूर्वज कुंभीपाकीं असतां । सुटका होईल तयांची ॥१३९॥

एकोणिसाव्यांत गोरक्षाकारण । भेटला मारुती श्रीरामप्रीतीनें ।
तरी तो अध्याय करितां पठण । तया मोक्षार्थ साधेल कीं ॥१४०॥

विसाव्यांत अद्भुत कथन । श्रीमच्छिंद्रा भेटीचें कारण ।
गोरक्ष स्त्रीराज्यांत जाऊन । स्नेहसंपन्न जाहला ॥१४१॥

तो अध्याय पठण करितां गोड । लागलें असेल अत्यंत वेड ।
तरी ती चेष्टा जाऊनि धड । होऊनि प्रपंच आचरेल ॥१४२॥

एकविसाव्यांत स्त्रीराज्यांतून । मच्छिंद्रासी काढिलें गोरक्षनंदने ।
नानापरी बोघूनि मन । दुष्टकर्मातें निवटिलें ॥१४३॥

तो अध्याय नित्य पठण करितां । नासेल बहुजन्मांची गोहत्या ।
निष्कलंक होऊनि चित्ता । तपोलोकीं मिरवेल ॥१४४॥

बाविसाव्यांत सोरटीग्रामीं । गोरक्षें मीननाथा मारोनी ।
पुन्हां उठविला मंत्रेंकरोनी । मच्छिंद्रमोहेंकरोनियां ॥१४५॥

 तरी तो अध्याय नित्य पठण करितां । पुत्रार्थिता पुत्र तत्त्वतां ।
तो होईल विद्यावंत । विद्वज्जनां मान्य कीं ॥१४६॥

तेविसाव्यांत रसाळ कथन । मच्छिंद्र गोरक्ष गर्भाद्रीं जाऊन ।
सुवर्णविटेकरितां सुवर्ण । गर्भगिरी केला असे ॥१४७॥

आणिक केला तेथें उत्सव । तरी तो अध्याय पठण नित्य भावें ।
करितां घरीं सुवर्ण नव । अखंड राहे भरोनी ॥१४८॥

चौविसाव्यांत भर्तरीनाथ । जन्मोनि आला अवंतिकेंत ।
तरी तो अध्याय पठण करितां नित्य । बाळहत्या नासेल ॥१४९॥

बाळहत्या जन्मांतरी । तेणें समस्त वांझ होती  नारी ।
तरी ते नासेल संसारीं । सुखी होऊनि बाळ वांचे ॥१५०॥

पंचविसाव्यांत गंधर्व सुरोचन । रासभ (गाढव) झाला शापेंकरुन ।
तरी तो अध्याय केलिया पठण । शापवचन बाधेना ॥१५१॥

आणि मानवाविण दुसरा जन्म । होणार नाहीं तयाकारण ।
आरोग्य काया पतिव्रता कामिन । पुत्र गुणी होईल ॥१५२॥

सव्विसावे अध्यायांत । गणगंधर्व झाला विक्रमसुत ।
आणि विक्रम भर्तरीसुत एकचित्त । भेटी होऊनि राहिले ॥१५३॥

तो अध्याय करितां पठण । गोत्रहत्या जाती नासून ।
पोटीं पाठीं शत्रुसंधान । न राहे होऊनियां ॥१५४॥

सत्ताविसाव्यांत अद्भुत कथन । राज्यपदीं बैसला राव विक्रम ।
भर्तरी पिंगलेचें होऊनि लग्न । दत्तानुग्रह लाधला ॥१५५॥

तरी तो अध्याय करितां पठण । पदच्युत पावेल पूर्वस्थान ।
गेली वस्तु पुनः परतोन । सांपडेल तयाची ॥१५६॥

अठ्ठाविसाव्या अध्यायांत । पिंगलेकरितां स्मशानांत ।
विरक्त होऊनि भर्तरीनाथ । पूर्ण तप आचरला ॥१५७॥

तो अध्याय करितां श्रवण पठण । त्या भाविकाचें होईल लग्न ।
कांता लाभेल गुणवान । सदा रत सेवेसी ॥१५८॥

एकुणतिसावे अध्यायींचें चरित्र । भर्तरी होऊनि विरक्त पवित्र ।
गोरक्षा सांगती अत्रिपुत्र । गुरु नाथ पैं केला ॥१५९॥

तो अध्याय नित्य करितां पठण । सुटेल क्षयरोगापासून ।
आणि त्रितापांची वार्ता जाण । कालत्रयीं घडेना ॥१६०॥

तिसाव्या अध्यायांत । जन्मला चौरंगीनाथ ।
परी तें चरित्र पठण करितां । तस्करी दृष्टी बंधन होय ॥१६१॥

एकतिसाव्यांत चौरंगीनाथ  । तपा बैसला हिमालयांत ।
तरी तो अध्याय पढतां नित्य । कपटमंत्र न चालती ॥१६२॥

बत्तिसाव्यांत सुगम कथन । मच्छिंद्र त्रिविक्रमदेहीं संचरोन ।
द्वादश वर्षें राज्य करोन । पुत्र दिधला रेवतीसी ॥१६३॥

त्या अध्यायाचें करितां पठण । आयुष्य असतां देहाकारण ।
गंडांतरें करुं येतील विघ्नें । आपोआप टळतील कीं ॥१६४॥

तेहतिसाव्यांत गौरनंदन । वीरभद्राचा घेऊनि प्राण ।
मच्छिंद्रशव स्वर्गाहून । महीवरती उतरविलें ॥१६५॥

तरी ती कथा करितां पठण । जाणें कोणत्याही कार्यकारण ।
तो सिद्धार्थ साधेल कार्यसाधन । यश येऊनि येईल तो ॥१६६॥

चौतिसाव्यांत रेवणजन्म । होऊनि भेटला अत्रिनंदन ।
सहज सिद्धिकळा दावून । गेला असें महाराजा ॥१६७॥

तरी ती कथा करितां पठण । जाणें कोणत्याही कार्याकारण ।
तो सिद्धार्थ साधेल कार्यसाधन । यश येऊनि येईल तो ॥१६८॥

पस्तिसाव्यांत पूर्ण कथन । रेवण झाला विद्यावान ।
दत्तकृपें स्वर्गीं जाऊन । बाळें आणिलीं विप्रांची ॥१६९॥

तरी ती कथा करितां पठण । महासिद्ध येईल उदराकारण ।
बेचाळिसांचें करुनि उद्धारण । गातील आख्यान लोक परी ॥१७०॥

छतिसाव्यांत अपूर्व कथा । जन्म झाला वटसिद्धनाथा ।
आस्तिक ऋषि झाला त्राता । तयाचियें मातेसी ॥१७१॥

ती कथा करितां श्रवण पठण । सर्पवृश्र्चिकदंश जयाकारण ।
झालिया विषाचें उत्तीर्ण । श्रवण केलिया अध्याय तो ॥१७२॥

सदतिसाव्या अध्यायांत । नागनाथासी गुरु झाला अत्रिसुत ।
उपरी विद्याबळें मच्छिंद्रनाथ । जिंकियेले भिडोनि ॥१७३॥

तरी ती कथा करितां श्रवण पठण । सदना न लागे कुशीलपण ।
लाजल्या त्याचें होईल बंधन । विद्यावंत होउनियां ॥१७४॥

अडतिसाव्यांत चरपटीचा जन्म । होऊनि दत्तात्रेयें दीक्षा देऊन ।
विद्येमाजी करुनि संपन्न । तीर्थावळी धाडिला ॥१७५॥

तरी ती कथा सुरस । श्रवण पठण होतां त्यास ।
हिंवताप मधुरा नवज्वरास । शांति होईल सर्वस्वीं ॥१७६॥

एकुणचाळिसाव्यांत कथा । चरपटीनें जिंकिलें अमरनाथा ।
हरिहरादि देवां समस्तां । स्वर्गीं ख्याती लाविली ॥१७७॥

तरी तो अध्याय करितां पठण । तो युद्धा जातां तपोघन ।
शस्त्रबाण पावोन । जय घेऊन येईल कीं ॥१७८॥

यावरी चाळिसाव्यांत कथन । सर्व नाथांतें पाकशासन ।
स्वर्गीं नेऊनि करी हवन । विद्यार्थिरुपें अर्थ पुरविला ॥१७९॥

तरी चाळिसावा नित्य पठण करितां । लाभेल सर्व इच्छिल्या अर्था ।
यश श्री ऐश्र्वर्य योग्यता । पुत्रपौत्रीं नांदेल ॥१८०॥

एकुणचाळिसांचा फलार्थ । तोचि प्राप्त तदर्थ ।
कीं चाळिसावा एक परिस । कीं कामधेनु कल्पतरु ॥१८१॥

गोरक्ष बोलतो वाचेकरुन । त्याचे असत्य मानील जन ।
जो निंदक यातें दावीं निंदून । तो अधिकारी विघ्नांचा ॥१८२॥

इहलोकीं परलोकी । राहणार नाहीं परम सुखी ।
निर्वंश पावोनि शेवटीं वंशीं । पचेल ग्रंथ निंदितां हा ॥१८३॥

अगा हा ग्रंथ नोहे भक्तिसार । आहे गोरक्षाचा किमयागार ।
परी पालटोनि भाषांतर । महाराष्ट्र अक्षरीं रेखिला ॥१८४॥

म्हणोनि श्रोते हो भाविक जन । सोडोनि द्या कीं निंदावचन ।
विश्र्वासापर स्वार होऊन । मोक्षमुक्काम करा कीं ॥१८५॥

तरी हा ग्रंथ संग्रह करुन । चमत्कार पहावा पठण करुन ।
चाळीस प्रसंग मंत्रनिर्वाण । महासिद्धीचे असती कीं ॥१८६॥

हे चाळीस मंत्र परोपकारी । आहेत दुःखाची करतील बोहरी (नाश) ।
तरी संग्रह करुनि उगलेचि घरीं । ठेवा विश्र्वास धरुनियां ॥१८७॥

ह्या चाळीस अध्यायांत मंत्रतंत्र । सुखकारक असती अति पवित्र ।
दुःखदीसरिद्रहरण सर्वत्र । गोरक्षानें निर्मिलें ॥१८८॥

पठण करितां षण्मासमिती । जो अध्याय ज्या कार्याप्रती ।
तें कार्य होऊनि निःसंशय चित्तीं । पठण करुनि पहावें ॥१८९॥

याउपरी वाचितां न ये जरी । तरी संग्रह करुनि ठेवावा घरीं ।
नित्य वंदितां नमस्कारीं । कार्य त्यांतचि घडेल ॥१९०॥

एक कुसुम झोंकूनि वरती । चला म्हणावें मम कार्याप्रती ।
नवनाथ वंदुनि उक्तीं । नमस्कार करावा ॥१९१॥

ऐसा याचा आहे मार्ग । करुनि पहावा चमत्कार चांग ।
नवनाथ ओडवोनि अंग । कार्य तुमचें करितील कीं ॥१९२॥

तरी असो विजय संपत्ती । नांदो श्रोत्यांच्या गृहाप्रती ।
धुंडीसुत हेंचि प्रार्थी । मालू नरहरी देवांतें ॥१९३॥

शके सत्राशें एकेचाळीस । प्रमाथीनाम ज्येष्ठ मास ।
शुक्लपक्ष प्रतिपदेस । ग्रंथ समाप्त जाहला ॥१९४॥

तरी ओंव्या सर्व नेमस्त । सप्तसहस्त्र सहाशत ।
उपरी ऐसे दैदीप्यवंत । ओंव्या मंत्र असती ह्या ॥१९५॥

अध्याय वाचावया न बनेल ज्यासी । तरी अध्यायातील एक ओंवीसी ।
पठण करुनि नाथनामासी । कार्यकाज करावें ॥१९६॥

असो आतां बहु भाव । श्रोते असोत चिरंजीव ।
इहलोकीं परलोकी ठेव । आनंदाची होतसे ॥१९७॥

तरी समस्त नाथांतें धुंडीसुत । मालु नरहरि हेंचि विनवीत ।
कीं श्रोते असोत सुखरुपवंत । सर्व अर्थीं सर्वदा ॥१९८॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । चत्वारिंशतितमाध्याय गोड हा ॥१९९॥

श्रीकृष्णार्पणमस्तु ॥ शुभं भवतु ॥ श्रीरस्तु ॥

॥ इति श्रीनवनाथभक्तिसार संपूर्ण ॥

॥ श्रीनवनाथांचा श्र्लोक ॥

॥ गोरक्षजालंदरचर्पटाश्र्च अड्भंगकानीफमच्छिंद्राद्याः
चौरंगिरेवाणकभर्त्रिसंज्ञा भूम्यां बभुवुर्नानाथसिद्धां ॥
