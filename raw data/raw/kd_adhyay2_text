श्रीगणेशाय नमः ।

जयजयाजी मूळपीठवासिनी । पुंडलिकाच्या गोंधळालागोनी ।
भक्तवरदे भवानी । उभी अससी माये तूं ॥१॥

संत गोंधळीं विचश्रण । कंठीं मिरवितां तुळसीभूषण ।
तेचि माळा सुलक्षण । जगामाजी मिरविसी ॥२॥

घालिती तुझा प्रेमगोंधळ । कामक्रोधांचे देती बळ ।
गीतसंगीत सबळ । गुण गाती माये तुझे ॥३॥

असो ऐशा गोंधळप्रकरणीं । संतुष्ट होसी माय भवानी ।
तरी या ग्रंथगोंधळीं येऊनी । साह्य करी जननीये ॥४॥

मागिल्या अध्यायीं रसाळ कथन । गणादि सकळांचे केलें नमन ।
उपरी मच्छिंद्राचें जनन । यथाविधी कथियेलें ॥५॥

आतां पुढे श्रवणार्थी । बैसले आहेत महाश्रोती ।
तयांची कामना भगवती । पूर्ण करावया येई कां ॥६॥

तरी श्रोतीं सिंहावलोकनीं कथन । श्रीदत्तदेव आणि उमारमण ।
भागीरथीविपिनाकारण । पहात पहात चालिले ॥७॥

जैसे फलानिमित्त पक्षी । फिरत राहती वृक्षोवृक्षी ।
त्याचि न्याये उभयपक्षी । गमन करिती तीरातें ॥८॥

सहज चालती विपिनवाटी । तो मच्छिंद्र देखिला त्यांनीं दृष्टीं ।
बाळतनू पाठपोटीं । अस्थि त्वचा उरल्या पैं ॥९॥

जटा पिंगट नखें जळमट । कंटकारी पादांगुष्ठ ।
कार्पासमय झाली दृष्ट । त्वचा लिपटली अस्थींसी ॥१०॥

सर्वांगें शिरा टळटळाट । दिसती अवनीं नामपाठ ।
ध्वनिमात्र शब्द उठे । चलनवलन नयनांचें ॥११॥

ऐसा पाहूनि तपोजेठी । विस्मयो करिती आपुले पोटीं ।
म्हणती ऐसा कलीपाठीं । तपी नेणों कोणीच ॥१२॥

अहो विश्र्वामित्रप्रकरणी । दिसतो तपी हा मुगुटमणी ।
तपार्थ कामना अंतःकरणीं । करणी कोण यातें उदेली ॥१३॥

मग दत्तासि म्हणे आदिनाथ । मी स्थिरता राहतों महीं येथ ।
तुम्हीं जाऊनि कामनेतें । विचारावें तयातें ॥१४॥

कवणा अर्थी कैसा भाव । उचंबळला कामार्णव ।
तरी लिप्सेचा समूळ ठाव । काय तोही पहावा ॥१५॥

येऊनि त्यापरी अत्रिनंदन । शिवानंदसूक्तिक सुढाळ रत्न ।
श्रवणपुटीं स्वीकारुन । तयापासीं पातला ॥१६॥

उभा राहोनि समोर दृष्टी । म्हणे महाराजा तपोजेठी ।
कवण कामना उदेली पोटीं । तें वरदवरातें मिरवावें ॥१७॥

ऐसें वरदाचे वागवट । मच्छिंद्र श्रवण करितां झगट ।
नम्रभाव धरुनि प्रकट । तयालागीं बोलत ॥१८॥

कर्णी शब्द पडतां सुखस्थिती । दृष्टी काढोनियां वरती ।
पाहता झाला दत्ताप्रती । महाराज योगी तो ॥१९॥

भ्रूसंकेतें करोनि नमन । दाविता झाला निजनम्रपण ।
जो कीं ईश्र्वरी आराधन । प्राप्तीलागी ऊदेला ॥२०॥

बोले महाराजा कृपासरिता । तुम्ही कोण तें सांगावें आतां ।
द्वादश वर्षे काननीं लोटतां । मानव नातळे दृष्टीसी ॥२१॥

तरी त्वच्चित्त सदैव भवानी । प्रत्यक्ष झाली मम प्रारब्धें धरणीं ।
तरी प्रसादनग अभ्युत्थानीं । स्थापूनि जाईं महाराजा ॥२२॥

ऐसें तयाचें वागुत्तर । ऐकोनि तोषला अनसूयाकुमर ।
म्हणे वा रे नामोच्चार । दत्त ऐसें मज म्हणती ॥२३॥

जो व्याघ्रपदीं ऋषिजन्म । अत्रि ऐसें तया नाम ।
तयाचा सुत मी दासोत्तम । महीलागीं आधारलों ॥२४॥

तरी असो ऐसी गोष्टी । कवण कामना तुझ्या पोटीं ।
उदेली जे तपोजेठी । शब्दसंपुटीं मिरवीं कां ॥२५॥

येरु म्हणे वरदोस्तु । कामना वरी एक भगवंतु ।
ऐसें वदता झाला अतीतु । पदावरी लोटला ॥२६॥

जैसी सासुर्याा बाळा असतां । अवचट दृष्टी पडे माता ।
हंबरडोनि धांवोनि येतां । ग्रीवे मिठी घालीतसे ॥२७॥

किंवा अवचट वत्सा भेटतां गाय । मग प्रेम लोटी चित्त सदैव ।
तेणेंपरी मच्छिंद्र मोहें । पदावरी लोटला तो ॥२८॥

द्वादश वर्षे तपाचे श्रम । ते आजि फळले मानूनि उत्तम ।
सांडोनि सकळ आपुला नेम । पदावरी लोटला तो ॥२९॥

परी तपश्रमाचे बहुत क्लेश । हृदयीं गहिंवरले दुःखलेश ।
नेत्रींचे झरे विशेष । पदावरी लोटला तो ॥३०॥

तेणें झालें पादक्षालन । पुढती बोले करी रुदन ।
हे महाराजा तूं भगवान । महीमाजी मिरविशी ॥३१॥

रुद्र विष्णु विरिंची सदय । त्रिवर्गरुपी देह ऐक्यमय ।
ऐसें असोनि सर्वमय । साक्षी महीं अससी तूं ॥३२॥

तरी येऊनि सर्वज्ञमूर्ती । असोनि माझा विसर चित्तीं ।
पडलासे किमर्थ अर्थी । अपराध गळीं सेवोनियां ॥३३॥

ऐसें म्हणोनि वारंवार । ग्लानींत करी नमस्कार ।
क्लेशनगींचे चक्षुद्वार । सरितालोट लोटवी ॥३४॥

तरी तो अत्यंत शांत दाता । म्हणे बा हे न करी चिंता ।
प्रारब्धमंदराचळाची सरिता । ओघ ओघील आतांचि ॥३५॥

मगवरदहस्ते स्पर्शोनि मौळी । कर्णी ओपीत मंत्रावळी ।
तेणें अज्ञानदशाकाजळी । फिटोनि गेली तत्काळ ॥३६॥

जैसे माहात्म्य भारती । उदयदृष्टी करितां गभस्ती ।
मग अंधकाराची व्याप्ती । फिटोनि जाय तत्काळ ॥३७॥

तेवी दत्त वरदघन । वोळतां गेले सकळ अज्ञान ।
मग चराचर सकळ जीवन । जैसे हेलावले दृष्टीसी ॥३८॥

नाठवे कांहीं दुजेपण । झालें ऐक्य ब्रह्मसनातन ।
जैसे उदधीं सरिता जीवन । जीवना जीवनसम दिसे ॥३९॥

ऐसी झालिया जीवनसम दृष्टी । आत्रेय धरिता झाला पोटीं ।
म्हणे बा रे योगी धूर्जटी । इंदिरावर कोठे तो सांग ॥४०॥

येरु म्हणे जी ताता । ईश्र्वरावांचोनि नसे वार्ता ।
जळीं स्थळीं काष्ठीं महीं पर्वता । ईश्र्वर नांदे सर्वस्वीं ॥४१॥

ऐसे ऐकोनि वागुत्तर । ग्रीवा तुकवी अत्रिकुमर ।
मग सच्छिष्याचा धरोनि कर । चालता झाला महाराज तो ॥४२॥

सहज चालतां चाले नेटीं । आले आदिनाथ प्रेमदृष्टीं ।
मच्छिंद्र मूर्धकमळघाटी । पदावरी वाहातसे ॥४३॥

शिवें पाहूनि मंददेहीं । म्हणे हा पूर्वी नारायण कवी ।
मग प्रेमसरितेच्या लोटप्रवाहीं । धरिला हृदयीं तत्काळ ॥४४॥

मग त्रिवर्ग येऊनि त्या स्थानीं । दत्तासी म्हणे पंचमूर्धनी ।
या शिष्यांते अभ्यासोनि । सकळ सिद्धी मिरवीं कां ॥४५॥

जें वेदकारणाचें निजसार । जें सर्वोपकाराचें गुहागर ।
सकळ सिद्धींचे अर्थमाहेर । निवेदीं तूं महाराजा ॥४६॥

जारणमारण उच्चाटन । शापादपि निवारण ।
शरादपि अस्त्रादिनिबर्हण । ममत्रशक्ती त्या वरत्या ॥४७॥

जो जैसा कर्मविजे पाठ । होती दैवतें वरती भेट ।
वंशवरद वाक्पट । मस्तकीं स्थापोनि जाताती ॥४८॥

वरुण आदित्य सोमस्वामी । भौमशक्रादि यमदमी ।
शिवशक्ति कामतरणी । वर देऊनि उठविले ॥४९॥

विष्णु विरिंची कृपाकृती । वरदबीजे देऊनि शक्ति ।
ते मंत्रअस्त्रे अपारगती । हृदयामाजी हेलावला ॥५०॥

असो सद्विद्येचा मंदराचळ । उभवोनियां अत्रिबाळ ।
क्षणमात्र वेंचूनि केला सबळ । सिद्धतरणी जेउता ॥५१॥

नागबकादि वातास्त्र । नगनागादि महावज्र ।
पावक जलधी अस्त्र पवित्र । सांगोपांग तो झाला ॥५२॥

ऐसें सांगोनि सांगोपांग । जाता झाला योगमार्ग ।
परी संप्रदाय योजूनि योग । कानफाडी मिरवला ॥५३॥

पुढील भविष्य जाणोन । सांप्रदाय केला निर्माण ।
षड्रुप जोगीदर्शन । कानफाडी मिरवले ॥५४॥

नाथ ऐसे देऊनि नाम । शिंगी शैली देऊनि भूषण ।
ऐसें परिकरोनि प्रमाण । अत्रिनंदन पैं गेला ॥५५॥

यापरी तो मच्छिंद्रनाथ । नमोनि निघाला आदिनाथ ।
महीवरी नाना तीर्थे । शोध करीत चालिला ॥५६॥

तो भ्रमण करितां सप्तश्रृंगीं । येता झाला महायोगी ।
अंबिका वंदोनि मनोमार्गी । सप्रेम स्थितीं गौरविली ॥५७॥

करीत वैखरीं अंबास्तवन । तों आलें कल्पनें मन ।
कीं कांहीं तरी कवित्वसाधन । लोकांमाजी मिरवावें ॥५८॥

कवित्व तरी करावें ऐसें ।  कीं उपयोगीं पडे सर्व जगास ।
मग योजोनियां शाबरीविद्येस । मनामाजी ठसविली ॥५९॥

यापरी अनेक कल्पना करीत । कीं शाबरीविद्येचें करावें कवित ।
परी वरदगुंतीं वश्य दैवत । केउते रीतीं होतील ॥६०॥

मग अंबेपासी अनुष्ठान । करिता झाला सप्तदिन ।
वेदबीजाचें अभिषिंचन । अंबेलागी करीतसे ॥६१॥

तेणें जागृत महिषमर्दिनी । होऊनि बोले तयालागोनी ।
बा रे कवण कामना मनीं । वेधली तें मज सांग ॥६२॥

येरु म्हणे वो जगज्जननी । शाबरी विद्येचें कवित्व कामनीं ।
वेधक परी वरालागोनी । उपाय कांही मज सांग ॥६३॥

उपरी बोले चंडिका भवानी । पूर्णता पावशी सकळ कामनीं ।
मग त्या सिद्धाचा हात धरोनी । मार्तंडपर्वतीं पैं नेला ॥६४॥

तेथें नागवृक्ष अचिंत्य थोर । तरु नोहे तो सिद्धीचे माहेर ।
दृश्यादृश्य केलें पर । महातरु नांदतसे ॥६५॥

तेथें करोनि बीजी हवन । तरु केला दृश्यमान ।
तो कनकवर्ण देदीप्यमान । निजदृष्टीं देखिला ॥६६॥

त्या तरुच्या शाखोपांतीं । नाना दैवतें विराजती ।
मग नामाभिधानें सकळ भगवती । देवतांची सांगे त्या ॥६७॥

तीं दैवतें धुरंधर बावन्न वीर । मूर्तिमंत असती तरुवर ।
नरसी काळिका महिषासुर । म्हंमदा झोटिंग वीरभद्र ॥६८॥

वेताळ मारुती अयोध्याधीश । श्रीकोदंडपाणी रामेश ।
सूर्य नामीं तेथ द्वादश । मूर्तिमंत नांदतसे ॥६९॥

पायरी जलदेवता असती नव । कुमारी धनदा नंदा नांव ।
विमळा मंगळा ज्ञानप्राप्तिव । लक्ष्मी आणि विख्याता ॥७०॥

 यापरी चंडा मामुंडा । रंडा कुंडा महालंडा ।
अप्सरा जोगिनी शंडवितंडा । तरुभागीं विराजल्या ॥७१॥

काळव्याळ वीरभैरव । भस्मकेत सिद्धभैरव ।
रुद्र ईश्र्वरी गण भैरव । अष्टभैरव हे असती ॥७२॥

यापरी शस्त्रअस्त्रयामिना । दमि धूमि कुचित भामिना ।
सातवी ज्वाळा शुभानना । वृक्षावरी त्या असती ॥७३॥

यापरी शंखिनी डंखिणी यक्षिणी । त्या समुच्चयें असती बारा जणी ।
अष्टसिद्धी महाप्रकरणी । वृक्षावरी विराजल्या ॥७४॥

प्राप्ति प्राकाम्या अणिमा गरिमा । ईशित्व वशित्व प्रथिमा महिमा ।
एवंच अष्टसिद्धी नामा । तरुवरी विराजल्या ॥७५॥

अष्टसिद्धीसमवेत । बावन्न वीर सकळ दैवत ।
तया तरुच्या शाखा व्यक्त । करोनियां बैसले ॥७६॥

ऐसे दृष्टीं पाहिले सर्वही । तीं पहाती न बोलती कांहीं ।
यावरी अंबिका करी काई । निवे दोनी नाथातें ॥७७॥

बा रे ऋषमूकपर्वतस्थानीं । ब्रह्मगिरीच्या निकटवासनीं ।
अंजनपर्वत तयासी म्हणी । नदी काचित् आहे बा ॥७८॥

दक्षिणओघीं सरिता जात । ते कांठी महाकाळी दैवत ।
स्थानें असती जाण तेथ । भगवतीतें नमावें ॥७९॥

तेथोनि पुढें दक्षिणपंथीं । सरितापात्रें जावें निगुती ।
परी बा तेथें श्र्वेतकुंडें असती । तोयभरित महाराजा ॥८०॥

तरी शुक्ल वेल कवळूनि हातीं । एक एक सोडावी कुंडाप्रती ।
ऐशीं कुंडे एकशतीं । हस्तिपदसमान आहेत ॥८१॥

परी तितुकें पूजन कोरडे वेलीं । सकळ सरल्या परत पाउलीं ।
पाहात यावें ती वल्ली । सकळ कुंडामाझारी ॥८२॥

जया कुंडांत सजीव वेल । दृष्टिगोचर बा होईल ।
तया कुंडीं स्नान वहिले । करोनि जीवन प्राशिजे ॥८३॥

तें जीवन प्राशितां निश्र्चित । मूर्च्छा येईल एक मुहूर्त ।
तै बारा नामीं जपावे आदित्य । मूर्च्छेमाजी असतां पै ॥८४॥

मग प्रत्यक्ष होईल तमांतक । मौळी घ्यावा तो हस्तक ।
पुढें काचकूपिका भरोनि उदक । येथें यावें महाराजा ॥८५॥

मग बारा नामीं करोनि सिंचनीं । तरु न्हाणावा तया जीवनीं ।
तेव्हां दैवतें प्रसन्न होऊनि । वरदान तूंतें देतील बा ॥८६॥

परी एक वेळां न घडे ऐसें । खेपा घालाव्या षण्मास ।
एक एक दैवत एक खेपेस । प्रसन्न होईल महाराजा ॥८७॥

ऐसें सांगोनि माय भगवती । गेली आपुले स्थानाप्रती ।
येरु पावला अंजनपर्वतीं । सरितापात्री ओघांतें ॥८८॥

काळी महाकाळी देवतांस । नमोनि निघाला काननास ।
करीं कवळोनि शुक्लवेलास । कुंडालागी शोधीतसे ॥८९॥

असो एकशत कुंडें पाहोन । तितुक्यांत शुक्लवेल स्थापोन ।
पुन्हां पाहें परतोन । सकळ कुंडांमाझारी ॥९०॥

श्रीनवनाथभक्तिसार अध्याय दुसरा (२) भाग २/२
तों आदित्यनामें कुंडीं तीव्र । ते वेल पाहे साचोकार ।
तों दृष्टीं पडले पल्लवाकार । स्नान तेथें सारिलें ॥९१॥

स्नान झालिया उदकपान । होतांचि व्यापिलें अतिमूर्च्छेन ।
परी द्वादश नामीं मंत्रसाधन । सोडिलें नाहीं तयाने ॥९२॥

परी मूर्च्छा ओढवली अतितुंबळ । शरीर झालें अतिविकळ ।
स्वेद नेत्रें गेला अनिळ । देह सांडोनि तयाचा ॥९३॥

ब्रह्मांडांतोनि अंतर्ज्योती । तीही वेंधों पाहे अंती ।
तरी आदित्यनांवे जाण होतीं । जपालागीं नित्य करीत ॥९४॥

असें जागृती घडोनि येत । तोंचि स्वप्नीं जीव घोकीत ।
त्याची न्यायें उरला हेत । जीव जपी अर्का तो ॥९५॥

ऐसें संकट घडतां थोर । खालीं उतरला प्रभाकर ।
कृपें स्पर्शोनि नयनीं कर । सावध केला महाराज ॥९६॥

मग कामनेचा पुरवोनि हेत । मस्तकीं ठेविला वरदहस्त ।
म्हणे बा रे योजिला अर्थ । सिद्धी पावसी येणे तूं ॥९७॥

ऐसें बोलोनि आदित्य गेला । तेणें काचकुपिका भरोनि वहिला ।
पुन्हा मार्तंडपर्वती आला । येऊनि नमी अश्र्वत्थ ॥९८॥

आदित्यनामें करोनि चिंतन । आदित्य तेथें झाला प्रसन्न ।
म्हणे महाराजा काय कामना । निवेदावी मज आतां ॥९९॥

येरु म्हणे कवित्व करीन । तया साह्य तुवां होऊन ।
मंत्रविद्या तव नामानें । फळास येवो महाराजा ॥१००॥

अवश्य म्हणूनि तमभंजन । मंत्रविद्या साध्य करुन ।
बांधला गेला जलजलोचन । मंत्रशक्तिकार्यार्थ ॥१०१॥

ऐसा सप्त मास येरझारा करुन । दैवतांसी करोनि घेतलें प्रसन्न ।
मग शाबरीविद्येचा ग्रंथ निर्मून । बंगाल देशीं चालता झाला ॥१०२॥

असो ऐसी गोरक्षकथा । वदला आहे किमयागारग्रंथा ।
तेथें किमयांचीं स्थानें सर्वथा । सांगितली आहेत जी ॥१०३॥

परी प्रथम अवघड करणें । तें मानवातें न ये घडोन ।
ते अवतारी असती परिपूर्ण । म्हणोनि घडलें तयांसी ॥१०४॥

परी सांगावया कारण । स्वमुखें गोरक्ष वदला आहे कथन ।
त्या ग्रंथाचा आश्रय पाहून । नवही योगी वर्णिले ग्रंथीं ॥१०५॥

तरी श्रोतीं तया ग्रंथा । दोष न ठेवावा सर्वथा ।
संशय आलिया किमयागारग्रंथा । विलोकावें विचक्षणीं ॥१०६॥

मुळावेगळें कांहीं कथन । येत नाहीं जी घडोन ।
म्हणोनि सकळ संशय सांडोन । ग्रंथ श्रवणीं स्वीकारा ॥१०७॥

यापरी बळचि चाळवोनि दोष । निंदोनिं जो कां मोडील हरुष ।
विकल्पपंथी मिरवितां जगास । पावेल वंशबुडी तो ॥१०८॥

आणिक वाणी जाईल झडोन । नरकीं पडेल सप्त जन्म ।
आणि जन्मोजन्मीं शरीरेंकरोन । क्षयरोग भोगील तो ॥१०९॥

असो तीर्थ उद्देशीं । मच्छिंद्र गेला बंगालदेशीं ।
तेथे फिरत तीर्थवासीं । हेळा समुद्रीं पातला ॥११०॥

तये देशीं चंद्रगिरि ग्राम । तेथे नरसिंहाचा झाला जन्म ।
सुराज पिता विप्रोत्तम । कृतिदेवीकुशीं झाला तों ॥१११॥

असो तेथें जाऊनि नाथ । सहज भिक्षेसी हिंडतां गांवात ।
तों तेथें भविष्य उत्तरकथेंत । काय वर्तलें तें ऐका ॥११२॥

तया गांवीं गौडब्राह्मण । सर्वोपदयाळ तया नाम ।
वसिष्ठगोत्री आचारनेम । सकळ धर्म पाळी तो ॥११३॥

आधीं तपन यजन याजन । स्नानसंध्यामाजी निपुण ।
तयाची कांता गुणोत्तम । सरस्वती नामें मिरवतसे ॥११४॥

सदा सुशील लावण्यखाणी । कीं नक्षत्रपातीं विराजे मांडणी ।
वाटे काम इच्छा धरुनि मनीं । तेथें येऊनि बैसला ॥११५॥

कीं स्वर्गी मेघांचे मंडळ पाहीं । तेथोनि चपळा उदया ये ही ।
कीं अर्क होऊनि गृहीं गोसावी । तेजभिक्षा मागतसे ॥११६॥

जियेचे अधरपंवळदेठी । द्विज विराजती वरती थाटीं ।
जैसे रत्न हेमी शेवटी । स्वतेजें तगटीं मिरवितसे ॥११७॥

भाळ विशाळ सोगयांजन । कुंकुमरसें शोभलें गहन ।
मुक्तानक्षत्रवरीं संगोन । चंद्राबिजोरा विराजवी ॥११८॥

नासिक सरळाकृती । ते शुक्तिकारत्नहेमगुप्ती ।
मुक्तनळे जैसे गभस्ती । नासिकपात्रीं विराजले ॥११९॥

कर्णबिंदीं वलयाकृती । हेममुगुटीं ढाळ देती ।
रत्नताटंके नक्षत्रपातीं । करुं वश्य ती पातले ॥१२०॥

असो ऐसी श्रृंगारखाणी । सकळ संपत्ति नटली कामिनी ।
रुपवंती सकळ गुणीं । जगामाजीं मिरवतसे ॥१२१॥

परी उदरीं नाहीं संतान परम । तेणें उचंबळोनी योगकाम ।
न आवडे धंदा धामाश्रम । सदा वियोग बाळाचा ॥१२२॥

देवदेव्हारे उपाय अनेक । करिती झाली कामनादिक ।
परी अर्थ कोठें उदयदायक । स्वप्नामाजीं आतळेना ॥१२३॥

नावडे आसन वसन गात्र । विकळ मिरविती निराशगात्र ।
शून्यधामीं चित्त । पवित्र नांदणुकी नांदतसे ॥१२४॥

प्रपंच मानिती अतिहीन । जैसे दीपाविण शून्य सदन ।
कीं सकळ स्वरुपीं दाराहरण । परी नासिकहीन मिरवतसे ॥१२५॥

कीं वज्राउपरी गिरे गोमट । परी वसतीस दिसे तळपट ।
तेथें पाहतां दानवी पिष्ट । कांडिती ऐसें वाटे कीं ॥१२६॥

कीं तरुविण अरण्य कर्कश । कीं सरिताविण जैसें विरस ।
मग तें क्षणैक पशुमात्रास । भयंकर दरी वाटतसे ॥१२७॥

कीं शरीरीं चांगुलपण । परिधानिलें वस्त्रानें भूषण ।
परी चतुःस्कंधीं शवदर्शन । सुगम कांहीं वाटेना ॥१२८॥

तें शरीर घ्राणाविण । आप्तवर्गातें वाटे हीन ।
तेवीं सर्व उपचार कांतेलागोन । संसार हीन वाटतसे ॥१२९॥

ऐसें असतां भावस्थिती । गृही दर्शिली योगमूर्ती ।
नाथ मच्छिंद्र अंगणाप्रती । अलक्ष सवाल वदतसे ॥१३०॥

तंव ते कांतेनें पाहूनि त्यातें । चरणीं लोटली शोकभरितें ।
आणोनि शीघ्र वस्त्र आसनांतें । विराजविला महाराज ॥१३१॥

आपण बैसोनि नाथानिकट । सांगती वियोग शोक उल्हाट ।
हृदयीं भरोनि नेत्रपाट । क्लेशांबु मिरविले ॥१३२॥

म्हणे महाराजा अनाथनाथा । तुम्ही सर्वगुणी विद्येसी जाणतां ।
तरी मम हृदयीं शोकसरिता । नाशजळा वाटतसे ॥१३३॥

म्हणे तरी यातें उपाव कांहीं । सांगा म्हणोनि लागतें पायीं ।
पुन्हां स्पर्शोनि मौळी प्रवाहीं । कवण शब्दा वाढवीतसे ॥१३४॥

पुढें ठेवोनि भिक्षान्न । पुन्हां कवळी मोहें चरण ।
आणि नेत्रां घनाची वृष्टि जीवन । पदमहीतें सिंचीतसे ॥१३५॥

तेणें मच्छिंद्रचित्तसरिते । मोहसराटे अपार भरुते ।
शब्दें तोयओघ मिरवत । होतें सुखसरितेसी ॥१३६॥

म्हणे वो साध्वी क्लेशवंत । किमर्थ कामनीं चित्त ।
तें मज वद कीं चित्तार्थ । सकळां मुक्ती लाहील कीं ॥१३७॥

ऐसें शब्दवर्गउगमा । ऐकोनि बोले द्विजरामा ।
म्हणे महाराज योगद्रुमा । संतती नाही वंशातें ॥१३८॥

तेणें वियोगें खदिरांगार । झगट करितो अतितीव्र ।
तेणेकरोनि चित्त शरीर । दाह पाये महाराजा ॥१३९॥

ऐसे क्लेश चित्तशक्ती । कदा न वसे धैर्यपाठी ।
दुःख गोंधळी शोकपाती । नृत्य करी कवळूनी ॥१४०॥

तरी हा शोकवडवानळ । जाळूं पाहे धैर्यजळ ।
त्यांत स्वामींनी होऊनि दयाळ । शोकाग्नींतें विझवावें ॥१४१॥

ऐसी वदतां वाग्भगवती । प्रेमा उदेला नाथचित्तीं ।
मग आदित्यनामें मंत्रविभुती । महाशक्ती निर्मीतसे ॥१४२॥

नाथाकरीं भस्मचिमुटी । तेथें वीर्य करी राहाटी ।
मग तें भस्म तपोजठी । तियें हातीं वोपीतसे ॥१४३॥

म्हणे माय वो शुभाननी । हे भस्मचिमुटी करीं कवळुनी ।
घेई सेवीं आपुले शयनीं । निशीमाजी जननीये ॥१४४॥

म्हणसील भस्म नोहे पूर्ण गभस्ती । जो हरिनारायणउदयो कीर्ति ।
प्रभा मिरवोनि त्रिजगतीं । मोक्षमांदुसा मिरवेल ॥१४५॥

तरी तूं सहसा हळवटपणी । कामना न वरीं भस्मासनीं ।
म्यांही पुढील भविष्य जाणोनि । चिद्भवानी वदविली ॥१४६॥

या भस्माची प्रतापस्थित । तव उदरीं होईल जो सुत ।
तयातें अनुग्रह देऊनिया स्वतः । करीन सरस ब्रह्मांडीं ॥१४७॥

मग तो सुत न म्हणे माय । सकळ सिद्धींचा होईल राय ।
जैसा खगीं नक्षत्रमय । शशिनाथ मिरवेल ॥१४८॥

मग तो न माय ब्रह्मांडभरी । कीर्तिरश्मीचे तेजविवरीं ।
आणि वंद्य होईल चराचरीं । मानवदानवदेवादिकां ॥१४९॥

तरी माये संशयो न धरितां । भक्षीं भस्म सांडोनि चिंता ।
ऐसी सांगोनि सकळ वार्ता । नाथ उठे तेथूनि ॥१५०॥

यावरी बोले शुभाननी । कीं महाराजा योगधामीं ।
तुम्ही केव्हां याल परतोनी । सुता अनुग्रह वोपावया ॥१५१॥

नाथ ऐकोन बोले तीतें । म्हणे ऐक वो सद्गुणसरिते ।
पुन्हां येऊनि देई उपदेशातें । द्वादशवर्षाउपरांतीं ॥१५२॥

ऐसे वदोनि शब्द सुढाळ । निघता झाला सिद्धपाळ ।
तीर्थउद्देशीं नानास्थळ । महीलागीं लंघीतसे ॥१५३॥

तेरीकडे भस्मचिमुटी । सदृढ बांधोनि ठेविली गांठी ।
हरुष न राहे पोटीं । उचंबळोनि दाटलासे ॥१५४॥

मग ती सवेंचि नितंबिनी । जाऊनि बैसे शेजारसदनीं ।
तेथें सात पांच व्रतजवासिनि । येऊनि त्या स्थानीं बैसल्या ॥१५५॥

ते त्या जाया शब्दरहाटीं । सहज बोलती प्रपंचगोष्टी ।
त्यांत ही जाया हर्ष पोटीं । कथा सांगे ती आपुली ॥१५६॥

म्हणे माय वो ऐका वचन । चित्त क्षीण झालें संततीविण ।
परी आज आला सर्वार्थ घडोन । तो श्रवणपुटें स्वीकारा ॥१५७॥

एक अकस्मात माझ्या सदनीं । बोवा आला कान फाडोनि ।
कानफाडी केवळ तरणी । मातें दिसूनि आला तो ॥१५८॥

मग म्यां त्यासी स्तवोनी भक्तीं । प्रसन्न केली चित्तभगवती ।
मग प्रसाद वोपूनि माझे हातीं । गमन करिता झाला तो ॥१५९॥

तरी तो प्रसाद भस्मचिमुटी । मातें दिधली पुत्रवृष्टी ।
परी सांगोनि गेला स्वयें होटीं । भक्षण करीं शयनांत ॥१६०॥

तरी माय वो सांगा नीती । तेणें वाढेल काय संतती ।
येरी ऐकोनि न मानिती । तेणें काय होईल गे ॥१६१॥

अगे ऐसीं सोंगें महीवरती । कितीएक ठक बहु असती ।
नाना कवटाळे करुनि दाविती ।  जग भोंदिती जननीये ॥१६२॥

आणि दुसरा त्यांत आहे अर्थ । कानफाडे कवटाळे व्यक्त ।
नानापरींच्या विद्या बहुत । तयांपासी असती वो ॥१६३॥

काय वो सांगूं शुभगात्री । कानफाडे कृत्रिम मंत्री ।
जाया पाहोनि शुभगात्री । करिती कुत्री मंत्रानें ॥१६४॥

मग ते तयांते सवें घेऊनी । हिंडती वस्ती क्षेत्रमेदिनी ।
रात्रीमाजी कांता करोनी । सुखशयनीं भोगिती ते ॥१६५॥

तरी दिवसां कुत्री रात्रीं जाया । करिती त्यांसी जाण माया ।
तूं कोणीकडूनि भ्रमांत या । पडली आहेस जननीये ॥१६६॥

परी हें आम्हांसी दिसतें वोखट । तूं शुभानन जाया अतिवरवंट ।
पदरीं बांधोनि घेतले कपट । यांत बरवे दिसेना ॥१६७॥

ऐसे बोल बोलतां युवती । भवव्याघ्राची झाली वस्ती ।
मग ती परम विटूनी चित्तीं । सदनाप्रती आलीसे ॥१६८॥

मग ती कवळोनि भस्मचिमुटीसी । येती झाली गोठ्यापासीं ।
तेथें गोरजकेरांसीं । मिरवलीसे उकरडा ॥१६९॥

तयामाजी भस्मचिमुटी । सांडिती झाली ते गोरटी ।
तयामाजी हरिजेठी । संचार करी महाराज ॥१७०॥

जो नवनारायण कीर्तिध्वज । प्रत्यक्ष विष्णु तेजःपुंज ।
हरि ऐसे नाम साजे । कीर्ति रत्नामाझारीं ॥१७१॥

असो ऐसी अद्वैतराहटी । करोनि जाती झाली गोरटी ।
सदनीं येऊनि प्रपंचदिठीं । सदा सर्वदा मिरवतसे ॥१७२॥

असो ऐशी कथाअवसर । पुढें निवेदूं ग्रंथ सादर ।
तरी श्रोतीं क्षीरोदकसार । पुढिलें अध्यायीं स्वीकारणें ॥१७३॥

भक्तिसार हा कथार्थ ग्रंथ । शुक्तिकानवरत्नमुक्त ।
तुम्हां श्रोत्यांचे कर्णग्रीवेंत । भूषणांते शृंगारुं हो ॥१७४॥

यापरी निंदक खळ दुर्जन । असो त्यांचें कांजीपान ।
तयांचे निंद्य वचन ऐकोन । सोडों नका क्षीरोदका ॥१७५॥

धुंडीसुत मालूचें वचन । नरहरि वदे जग सुगम ।
भावार्थगुणीं गुंफोन । माळ स्वीकारी श्रोत्यांसी ॥१७६॥

स्वस्तिश्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । द्वितीयोध्याय गोड हा ॥१७७॥

श्रीकृष्णार्पणमस्तु ॥ शुभं भवतु ॥

॥ श्रीनवनाथभक्तिसार द्वितीयोध्याय संपूर्ण ॥

