श्रीगणेशाय नमः ॥

जयजयाजी जगत्पालका । मुनिमानसचकोरमृगांका ।
कृपांबुदातया पूर्णशशाकां । ग्रंथादरीं येई कां ॥१॥

मागील अध्यायीं कथन । तुवां वदविलें कृपा करुन ।
गर्तकूपीं अग्निनंदन । गोपीचंदे घातला ॥२॥

घातला परी कैसा लाग । कीं कोठें नाहीं मूसमाग ।
जैसा शंकर गेल्यामाग । फसवूनि त्यासी वरियेलें ॥३॥

असो पुढें आतां श्रोती । श्रवण करावी रसाळ उक्ती ।
सिंहावलोकनीं घेऊनि गती । मागील कथा विलोका ॥४॥

बद्रिकाश्रमीं पूर्ण तपासी । गोरक्ष कानिफा जान्हवीतीरासी ।
तप आचरितां द्वादशवर्षी । उद्यापन उरकिलें ॥५॥

परी याचें त्यासी नाहीं ठाऊक । कायाभुवनीं उभय अर्क ।
संगोपीत कामांतक । परी माहीत नाहीं अन्योन्यां ॥६॥

पुढील भविष्योत्तर जाणून । गुप्त ठेविलें ओळखून ।
यापरी तप झालिया पूर्ण । उभयतांही बोळविलें ॥७॥

कानिफा निघाला उत्तरदेशीं । महातपी तो गोरक्षशेखी ।
उत्तरपूर्णमध्यकोणासी । संचार करीत चालिला ॥८॥

प्रयाग गया काशी करुन । श्रीगुरुतें शोधी गजकर्णनंदन ।
यापरी पूर्ण दक्षिण कोण । गोरक्ष शोधी मच्छिंद्रा ॥९॥

शोधीत परी तो कैसा । कीं जलविण विभक्त मासा ।
कीं बाळ मातेचे वसवसा । सदोदित हृदयांत ॥१०॥

नावडे त्यातें अन्नपाणी । नावडे निद्रा सुखासनीं ।
सदा भंवते भाविक मनीं । उद्वेगचक्रीं पडियेला ॥११॥

श्रीगुरु आठवूनि चित्तांत । भ्रमण करीतसे पिशाचवत ।
सांडी श्र्वास आणूनि हेत । नाथ हे नाथ म्हणोनि ॥१२॥

वारंवार हंबरडे फोडीत । म्हणे कधीं भेटती गुरुनाथ ।
प्राण डोळां उरला किंचित । पाय आतां दाखवीं ॥१३॥

ऐसी प्रेमें होतसे वृष्टी । आपुल्या पुसे वागवटी ।
म्हणे पहिला असेल मच्छिंद्र जेठी । कोणी तरी सांगा हो ॥१४॥

ऐसें बहुधा बहुतां पुसून । नाना क्षेत्रीं करी गमन ।
तो भ्रमत गौडदेशाकारण । हेळापट्टणीं पातला ॥१५॥

तपें मांस भक्षिलें समग्र । अति सूक्ष्म जर्जर शरीर ।
त्यावरी श्रीगुरुवियोगचिंताशर । हाडीं टोले मारीतसे ॥१६॥

जेथें बैसे तेथें वसे । नीरबिंदु वाहती नेत्रास ।
कार्याकारण कोण्या क्षेत्रास । भिक्षा मागूं जातसे ॥१७॥

तों हेळापट्टण नगरामाझारी । येऊनि बैसला क्षणभरी ।
तों द्वारपाळ ग्रामद्वारीं । बैसले होते कांहींसे ॥१८॥

त्यांनीं पाहूनि गोरक्षनाथ । आदेश म्हणूनि त्यातें नमीत ।
परी गोरक्ष तयां द्वारपाळां पुसत । मच्छिंद्रनाथ आहे कीं ॥१९॥

तंव ते म्हणती आमुचे गांवीं । मच्छिंद्र नामे कोणी गोसावी ।
महाराजा आलाचि नाहीं । काय सांगावी सुखव्यक्ती ॥२०॥

परी नाथा एक तापसी । आला होता या गांवासीं ।
नाम जालिंदर या जगासी । मिरवत होता महाराजा ॥२१॥

काय सांगावी तयाची नीती । लोकांसी वाटे जैसा गभस्ती ।
तो तृणभारा वाहतां माथीं । अधर आम्ही पाहातसों ॥२२॥

गोरक्ष म्हणे काय कारण । मस्तकीं वाहतसे तृण ।
येरी म्हणे काननांतून । गोधनाकरितां आणीतसे ॥२३॥

गोरक्ष म्हणे गोधन कोणाचें । येरी म्हणतीं तें गांवींचें ।
परी निःस्पृहवृत्ति गोधनाचें । पालन करी महाराजा ॥२४॥

गोरक्ष म्हणे किती दिवस । राहिला होता या वस्तीस ।
राहूनि लोप कवण ठायास । झाला पुढें तो सांगा ॥२५॥

येरी म्हणती योगद्रुमा । एक संवत्सर राहिला या ग्रामा ।
पुढें गेला कोठे तें आम्हां । माहीत नाहीं महाराजा ॥२६॥

याउपरी गोरक्षनाथ । दिवस किती लोटले ते पाहात ।
येरी म्हणे दश आजपर्यंत । लोटले संवत्सर महाराजा ॥२७॥

ऐसी ऐकूनि तयांची वाणी । गोरक्ष विचारी आपुले मनीं ।
तरी कां माझा स्वामी नाम पालटूनि । जगामाजी विचरला ॥२८॥

मी सांडूनि पूर्ण तपास । लागावया करीत येईन धांवत ।
म्हणूनि पालटिलें स्वनामास । गांवामाजीं मिरवला ॥२९॥

ऐसी कल्पना आणूनि मनीं । अश्रुधारा वाहती नयनीं ।
म्हणे महाराजा गेलासी सोडुनी । मज पाडसा कैसा रे ॥३०॥

टाकूनि निर्वाण काननांत । कोठें गेला माझा नाथ ।
मी अर्भक अज्ञान बाळक । बहुत मोकालिलें कैसें मज ॥३१॥

हें नाथ तूं सकळमय । सर्वस्वी बापमाय ।
तुजवीण मातें कोण आश्रय । तिन्ही लोकीं दिसेना ॥३२॥

अहा मज पाडसाची येरणी । चरुं गेली कोणे रानीं ।
माझें स्मरण सकळ सांडूनि । कैसी गुंतली तिकडेचि ॥३३॥

अहा मग वत्साची प्रेममाउली । कोण रानीं चरुं गेली ।
परी माझे स्मरण विसरली । कैसी गुंतली तिकडेचि ॥३४॥

अहा माझी मोहाची माय । करुं गेली अंतराय ।
मज ते विसरुनि सदयहृदय । कैसी गुंतली तिकडेचि ॥३५॥

ऐसें बोलूनि विलाप करीत । ऊर्ध्च हंबरडा मारुनि धांवत ।
पोट कवळुनि श्र्वास सोडीत । अहा नाथ म्हणूनि ॥३६॥

मग ते कानवाळू द्वारपाळ । म्हणती नाथा न करीं तळमळ ।
तुम्हां मायलेंकरांचा मेळ । ईश्र्वर करील पुढांरा ॥३७॥

ऐसी वदती ते वाणी । गांवांत धाडिला भिक्षेलागूनि ।
मग तो गोरक्ष सदनोसदनीं । अलक्ष गाजवीत जातसे ॥३८॥

परी जालिंदर होतां ज्या ठायीं । तेथे सहज आला भिक्षेस पाहीं ।
तैं एकटएक सदन सांई । पाहुनि अलक्ष म्हणतसे ॥३९॥

तो सवाल ऐकूनि जालिंदरनाथ । आदेश म्हणे महीआंत ।
ते आदेश गोरक्षाप्रत । श्रवण झाले तांतडी ॥४०॥

मग ते आदेश वंदूनि पुढती । म्हणे कोठें आहांत महाराज जती ।
येरु म्हणे महीगर्ती । विराजलोसे महाराजा ॥४१॥

गोरक्ष म्हणे कवण नामीं । मिरवत आहांत नाथा स्वामी ।
येरी म्हणे मनोधर्मी । नाथ जालिंदर म्हणतात ॥४२॥

परी महाराजा योगद्रुमा । कवण नाम मिरवतसे तुम्हां ।
आणि वरदहस्तप्रसादउगमा । गुरु कोण तुमचा हो ॥४३॥

गोरक्ष म्हणे मच्छिंद्रजती । वरदप्रसाद गुरुमूर्ती ।
आणि गोरक्ष नाम देहाप्रती । जगामाजी मिरवले ॥४४॥

परी महाराजा ऐकें युक्ती । तुम्ही सेविली महीगर्ती ।
जगीं प्रवेष्टुनी पाप मती । भंगित झाली लोकांची ॥४५॥

ऐसी ऐकूनि तयाची वार्ता । जालिंदर सांगे झाली कथा ।
ती ऐकतांचि गोरक्षनाथा । कोपानळ पेटला ॥४६॥

म्हणे महाराजा आज्ञा करावी । क्षणेंचि घालीन पालथी मही ।
तंव त्या नृपाची प्रौढी कांहीं । भस्म करीन क्षणांत ॥४७॥

जैसा अग्नि पेटला सदनांत । तेणें तृणतंतूचें कोण गणित   ।
तन्न्यायें येथील नृपनाथ । भस्म करीन महाराजा ॥४८॥

अहा ऐसी गुरुमूर्ती । देवां दानवां वरद अती ।
ऐशा स्वामीसी घालूनि गर्ती । राज्य कैसा करितो जी ॥४९॥

तरी आतांचि आज्ञा प्रमाण । लागूं नेदी एक क्षण ।
मग जालिंदर बोले वचन । ऐसें नोहे महाराजा ॥५०॥

या कार्याचें पुढें कार्य । नातरी हृदयीं विचारुनि पाहें ।
नाथपंथ येणें दुणावे । हेंचि भविष्य असे पहा ॥५१॥

तरी आतां क्षमा करुन । पुढें महाराजा करी गमन ।
परी हें ऐसें वर्तमान । बोलूं नको जगासी ॥५२॥

तुम्ही हिंडता सहज महीसी । मम सुत कानिफा भेटतां तुम्हांसी ।
श्रुत करावें कृत्य त्यासी । वृत्तांत यथींचा सकळिक ॥५३॥

मग तो युक्तिप्रयुक्ती करुन । संपादूनि रायासी कल्याण ।
मातें काढील गर्तेंतून । वाढवील तो नाथपंथ ॥५४॥

ऐसें सांगूनि गोरक्षनाथ । आदेश म्हणू बोळवीत ।
आणि गोरक्ष ऐकूनि शांत । होऊनि आदेश म्हणतसे ॥५५॥

मग आदेश शब्देंचि गमन । करुनि निघाला गोरक्षनंदन ।
आहारापुरतें मेळवूनि अन्न । उपहारा संपादी ॥५६॥

मग शिंगी शेली करुनि ग्रहण । करिता झाला मार्गी गमन ।
तों जगन्नाथ प्राचीनस्थान । तेथें जाऊनि पोहोंचला ॥५७॥

येरीकडे कानिफनाथ । गांवोगांवी भ्रमण करीत ।
परी ज्या गांवीं जाय तेथें । जगालागीं बोधीतसे ॥५८॥

कानिफामुखाचिये बोधस्थिती । ऐकूनि परम जन मानवती ।
सलिलप्रेम दाटूनि चित्तीं । अनुग्रह घेती तयाचा ॥५९॥

मग त्या गांवांत एकेक दोन । सच्छिष्य निघती विरक्तमान ।
प्रपंचराहणी लाथ मारुन । नाथासवें चालती ॥६०॥

 ऐसे एक दोन पांच सात । दहाविसांचा मेळा जमत ।
होतां होतां सप्तशत । दाटले शिष्य समागमें ॥६१॥

पूर्वदेशीं करिता गमन । तो स्त्रीराज्य दोषसघन ।
तयाच्या सीमेपर्यंत जाऊन । उलट पाहती माघारां ॥६२॥

स्त्रीराज्यांत पुरुष कोणी । नाहीं हें विख्यात जनश्रुतकर्णी ।
म्हणोनि शिष्यमंडळ दणाणोनि । परतोनि पाहती माघारी ॥६३॥

ठायीं ठायीं करिती विचार । म्हणती स्त्रीराज्यदेश तीव्र ।
तेथें प्रवेश करितां नर । वाचत नाहीं सहसाही ॥६४॥

ऐसा देश कठिण असून । स्वामी करिती तयांत गमन ।
तरी अग्निकुंडीं सकळां नेऊन । पूर्ण आहुती इच्छितसे ॥६५॥

जरी सेविल्या हलाहलातें । मग कोण पुरुष जगेल तेथे ।
जेवी तीव्र अग्नीत शिरतां तेथें । आहाळेना कैसे म्हणावे ॥६६॥

सदनीं प्रेरिला वैश्र्वानर । सदन झालें खदिरांगार ।
तयामाजी निघतां नर । वांचेल कैसा सहसा तो ॥६७॥

कीं पतंग घेता दीपाची भेटी । त्याचि रीती येथें गोष्टी ।
दिसूनि येती परी शेवटीं । मृत्यु आम्हा दिसतसे ॥६८॥

ऐसें होतां निश्र्चयवचन । कोणी म्हणती करापलायन ।
जीवित्व वाचल्या साधन । घडून येईल महाराजा ॥६९॥

एक म्हणती ऐसें करावें । सदृढ धरावे गुरुचे पाय ।
मग जीवित्वाचें भय काय । जातसे तरी जाऊं द्या ॥७०॥

काया वाचा तनुमनधन । प्रथम त्यासी केलें अर्पण ।
मग या जीवित्वाची आस्था धरुन । व्रतालागीं कां भंगावें ॥७१॥

एक म्हणती लागलें वेड । कैचे व्रत पडिपाड ।
जीवित्व हरल्या व्रतकोड । कोणी दृष्टीं पाहिलें ॥७२॥

तरी हा अर्थ सांडूनि धन । या स्वामीलागीं चुकवून ।
गृहस्थांनो पलायन । करुनि जीवित्व वांचवा ॥७३॥

या स्वामीसी लागलें वेड । सादर मृत्युझांपड ।
जया ठायीं पडेल धाड । चालूनि जातो त्या ठायीं ॥७४॥

ऐसें तुम्हांसीं सत्य भासेल । तरी हे मानूनि घ्यावे बोल ।
जीवित्वाची आस्था असेल । तरी बोल फोल न मानावे ॥७५॥

ऐसें ठायीं ठायीं ताटीं । बैसूनि करिती बोलचावटी ।
परी हा अर्थ सकळ पोटीं । कानिफातें समजला ॥७६॥

मनांत म्हणे भ्याले सकळ । हीनबुद्धि अति दुर्बळ ।
परी आपुला प्रताप सांगतां तुंबळ । सत्य वाटणार नाहीं यांसी ॥७७॥

मग करी कवळूनि भस्मचिमुटी । स्पर्शास्त्र प्रयोग पोटीं ।
जल्पूनि प्रेरी महीपोटी । तिन्ही दिशा लक्षुनी ॥७८॥

पुढील मात्र मार्ग ठेवूनि मोकळा । दिशा बंधन केल्या सकळा ।
केल्या परी ऐशा बळा । देवदानवां आतुळेना ॥७९॥

केले अर्थ द्व्यथपर । शिष्य पळूनि नाहीं जाणार ।
आणि मारुतीचाही भुभुःकार । पोहोचूं नये त्या ठाया ॥८०॥

ऐसें स्पर्शास्त्र पृष्ठीं । रचूनि शांत बैसला जेठी ।
मग शिष्यां पाचारुनि शेवटीं । पुसता झाला तयासी ॥८१॥

गुरुप लहान मोठे मेळवून । समुदायासी बैसवून ।
म्हणे आम्हांलागीं जाणें । स्त्रीराज्यांत आहे कीं ॥८२॥

परी तो देश कठिण । वांचत नाही पुरुषरत्न ।
हनुमंतभुभुःकारेंकरुन । प्राणहानी होतसे ॥८३॥

पुढें देश बहुत कठिण । परी आम्हांलागीं आहे जाणें ।
तया देशींचे तीर्थ करुन । येऊं ऐसें वाटतसे ॥८४॥

आमुचा विश्र्वास गुरुपायीं । जरी असेल भवप्रवाहीं ।
तरी देशाची लंघूनि मही । पुनः येऊं माघारे ॥८५॥

नातरी सुखें जावो प्राण । परी मनाची धांव घेई पूर्ण ।
तरी तुमचा विचार कवण । तो मजप्रती दर्शवावा ॥८६॥

जें निःसीम गुरुच्या असती भवतीं । तिहीं धरावी माझी संगती ।
नातरी जीवलोभ असेल चित्तीं । तिहीं जावें माघारें ॥८७॥

ऐसें सांगूनि बोलावीत । म्हणे देखिली बुद्धि करा येथ ।
मग निःसीम भक्तांचे किंचित । तया ठायी राहिले ॥८८॥

सातशतांत सात जाण । ठायीं उरले स्थान धरुन ।
वरकड कंबरबस्ती करुन । कल्पिल्या मार्गी चालिले ॥८९॥

मनांत मानिती सुखवसा । म्हणती तस्कर बुद्धीचा ठसा ।
पळूनि जाता काजळीलेशा । मूर्खत्व येते आपणांसी ॥९०॥

तरी फार बरवें झालें । स्वामीनें अंतर ओळखिलें ।
उजळणीं बोळविले । कीर्तिमाहात्म्य रक्षुनी ॥९१॥

ऐसा चित्तीं सुखवसा मानून । आले पंथी करिती गमन ।
एक कोस गेले धांवून । सीमेपर्यंत ग्रामाच्या ॥९२॥

परी स्पर्शास्त्र सीमा लक्षून । बैसलें होतें मही वेष्टून ।
तेणें येतांच धरिलें कवळून । महिसीं दृढ केले ते ॥९३॥

पद झाले महीं व्यक्त । मागें पुढें ठेवाया नसे शक्त ।
जैसें सावज गुंतल्या चिखलांत । बळ कांहीं चालेना ॥९४॥

असो झाले महीं व्यक्त । म्हणूनि हस्ते काढूं जात ।
तों हस्त झाले महीं लिप्त । मग सकळ ओणवे झाले ॥९५॥

येरीकडे कानिफानाथ । त्या सातांतें बोलावूनि घेत ।
जवळ बैसवूनि सकळ वृत्तांत । निवेदिला तयांचा ॥९६॥

तुम्हीं करावें आतां ऐसें । शीघ्र जाऊनि त्या महीस ।
पाषाण करीं उचलोनि विशेष । तयांच्या पृष्ठीं स्थापावे ॥९७॥

मग विभक्तास्त्रविभूति । चर्चूनि तयांच्या भाळाप्रति ।
मागूनि पाठविले साती । समाचारा तयांच्या ॥९८॥

ते तंव श्रीगुरुचे आज्ञेकरुन । पहात चालिले सीमास्थान ।
तरी ते सर्वही ओणवे होऊन । ठायीं ठायीं खुंटले ॥९९॥

सातांसी पाहूनि अवघ्या मूर्ती । परम चित्ती लज्जित होती ।
अधोवदन करुनि पाहती । परी न देती उत्तर ॥१००॥

हे जाऊनि बोलती त्यांतें । कैसें सोडूनि गुरुतें ।
जीवित्वलोभ धरुनियां मनातें । मार्ग केला पुढारां ॥१०१॥

परी ईश्र्वराची अगाध करणी । सकळ पडला महीं खिळूनी ।
ऐसिया रीतीं कोण तरुनी । गेला आहे सांगा पां ॥१०२॥

मग हस्तें सकळ पाषाण । पृष्ठीं ठेविती बळेंकरुन ।
स्पर्श होतांचि जाती चिकटून । आंग हालवितां पडेना ॥१०३॥

मग परम आक्रंदती । चुकलों चुकलों ऐसें म्हणती ।
आतां क्षमा करुनि चित्तीं । सोडवावें आम्हांतें ॥१०४॥

येरु म्हणती खुशाल असा । जीवित्वाचा धरुनि भरंवसा ।
स्वामी पाहूनि आलिया देशा । सोडवूनि नेऊं तुम्हांसी ॥१०५॥

गुरु करितां हा कशाला । संकट पडतां काढितां पळा ।
परी ज्याची क्रिया त्याची त्याला । फलद्रूप होतसे ॥१०६॥

आतां स्वस्थ असा चित्तीं । आम्ही जातो स्त्रीदेशाप्रती ।
दैवें वांचूनि आलिया अंतीं । सोडवूनि नेऊं तुम्हांतें ॥१०७॥

ऐसें सकळा करुनि भाषण । सकळां पृष्ठीं देऊनि पाषाण ।
परतते झाले गुरुआज्ञेकरुन । परी ते पाहूनि आरंबळती ॥१०८॥

म्हणती गुरुमायेहूनि माय । होऊनियां सदयहृदय ।
आम्हांसही सवें न्यावें । स्त्रीराज्यामाझारीं ॥१०९॥

आमुची सकळ गेली भ्रांती । आणि गुरुची समजली प्रतापशक्ती ।
आतां सकळ नासूनि दुर्मती । विश्र्वासातें टेंकलों ॥११०॥

ऐसी करितां विनवणी । ती ऐकिली सातजणीं ।
मग म्हणती श्रीगुरुतें सांगुनी । सुटका करुं तुमची ॥१११॥

ऐसें बोलूनि सकळांकारण । पुनः आले परतून ।
म्हणती महाराजा दैन्यवाण । शिष्यकटक मिरवले ॥११२॥

त्यांची नासिली सकळ भ्रांती । पृष्ठीं पाषाण घेऊनि आरंबळती ।
तरी आतां कृपा ओसंडोनि चित्तीं । मुक्त करा सर्वांतें ॥११३॥

आतां येथूनि गेलिया प्राण । सोडणार नाहीं आपुले चरण ।
सर्वही स्थिरमती धरुन । चरणावरी लोटतील ॥११४॥

नाना युक्तींकरुन । करितील श्रीगुरुचें समाधान ।
हें सच्छिष्यांचे ऐकूनि वचन । नाथ चित्तीं तोषला ॥११५॥

मग विभक्तास्त्रमंत्र होटीं । जल्पूनि योजिली भस्मचिमुटी ।
ओपूनि शिष्या करसंपुटी । म्हणे चर्चूनि यावे तयातें ॥११६॥

मग एक शिष्य जाऊनि तेथें । भाळीं चर्चूनि भस्मचिमुटातें ।
चर्चिता झाले सकळ मुक्त । साता उणे सातशें ॥११७॥

ऐसे मुक्त झालें सकळ जनीं । येऊनि लागले गुरुचे चरणीं ।
नाथ तयालागीं पाहुनी । अहा अहा म्हणतसे ॥११८॥

असो ऐसें बोलूनि वचन । तेथूनि टाळितां मगमुक्कम ।
स्त्रीदेशाचे सीमेवरी जाऊन । वस्तीलागीं विराजती ॥११९॥

तेथें दिन लोटल्या झाली रात्री । तो चमत्कार वर्तला ते क्षितीं ।
भुभुःकार द्यावया मारुती । सेतुहूनि चालिला ॥१२०॥

तों मार्गी येतां अस्त्र सबळ । वेष्टित झालें पदकमळ ।
परी तो वज्रशरीरी तुंबळ । अस्त्रालागीं मानीना ॥१२१॥

येरु चित्तामाजी विचार करीत । हें स्पर्शास्त्र आहे निश्र्चित ।
तरी येथें कोणी प्रतापवंत । आला आहे निश्र्चयें ॥१२२॥

ऐसा विचार करुनि चित्तीं । येता झाला सीमेप्रती ।
तों कटक पाहूनि नाथपंथी । मनांत विचार करीतसे ॥१२३॥

कीं म्या यत्न करुनि बहुत । तेथें पाठविला मच्छिंद्रनाथ ।
परी कटक गेलिया तेथ । बोधितील तयासी ॥१२४॥

मग बोधें होऊनियां स्वार । स्वदेशीं येईल मच्छिंद्र ।
मग मैनाकिनीमुखचंद्र । दुःखसागरीं उतरेल ॥१२५॥

तरी येथेंचि यातें निर्बळ करुन । मागें लावावें परतून ।
मग अति भीमरुप धरुन । भुभुःकार करीतसे ॥१२६॥

गाजवी पुच्छाचा फडत्कार । भयंकररुपी अति तीव्र ।
तें पाहुनिया कटकभार समग्र । स्वामीआड दडताती ॥१२७॥

म्हणती महाराजा प्रळयकाळ । प्रथम उदेला महाबळ ।
आता भक्षील कटक सकळ । उपाय कांहीं योजावा ॥१२८॥

येरु म्हणे नाहीं भय । उगेचि पहा धरुनि धैर्य ।
यानें तुमचे करावें काय । अचळपणीं असा रे ॥१२९॥

मग करीं घेऊनि भस्मचिमुटी । वज्रास्त्र परम बोले होटीं ।
तो प्रयोग सिद्ध होता दाटीं । भस्मचिमुटी फेंकिली ॥१३०॥

मग तें वज्रास्त्र परम कठिण । माथां मिरविलें भूषण गगन ।
येरीकडे वायुनंदन । निजदृष्टी पहातसें ॥१३१॥

मग मोठमोठे उचलून पर्वत । फेंकिता झाला गगनपंथ ।
ते गिरी आदळतां वज्रास्त्र । चूर्ण होती क्षणार्धें ॥१३२॥

तें पाहूनि अंजनीसुत । प्रेरिता झाला मुष्टीघात ।
तेणे वज्र झाले भंगित । निचेष्टित महीं पडलें ॥१३३॥

ऐसें होतां प्रकरण । दृष्टी पाहे कर्णनंदन ।
मग काळिकास्त्र जल्पून । भस्मचिमुटी सोडीतसे ॥१३४॥

यावरी सवेंचि अग्न्यस्त्र । सोडिता झाला प्रयोगमंत्र ।
त्यावरी सवेंचि वासवास्त्र । वरी वाय्वस्त्र प्रेरिलें ॥१३५॥

मग तो वाय्वस्त्रप्रयोग होतां । द्विमूर्धनी दाटला सविता ।
मग महापर्वत असती स्थूलता । भस्म होती तयानें ॥१३६॥

तों अंजनीसुतासकट । तो अति तीव्र करीत नेट ।
याउपरी काय उद्भट । विक्रालरुपी प्रगटला ॥१३७॥

कीं कृतांत जैसा मुख पसरुन । ग्रासू पाहे सकळ जन ।
त्यातें साह्य परिपूर्ण । वासवशक्ती मिरवली ॥१३८॥

जैसा यमामागे दम । प्रगट होय हरुं प्राण ।
ऐसें उभयास्त्र तरुण । कडकडां करीतसे ॥१३९॥

जैसे खग मेघडंबरीं । चनका मारिती चपळेपरी ।
उदेली भक्ती तदनुपरी । प्रणयतरणी मिरवल्या ॥१४०॥

त्यात अग्न्यस्त्राचा ताप थोर । त्यावरी साह्यातें वातास्त्र ।
मग मारुतिदेह होऊनि जर्जर । रक्षणार्थ कांहीं दिसेना ॥१४१॥

वासव आणि काळिकास्त्र । मागे पुढें होऊनि पवित्र ।
प्रहर भेदाया पाहती स्वतंत्र । परी वायुपुत्र चपळ तो ॥१४२॥

देई अस्त्रातें दोन हात । ओढिता झाला चपळवंत ।
तरी तेंही अस्त्र चपळ बहुत । हस्तयुक्त होऊं न देत ॥१४३॥

यावरी अग्न्यस्त्राकारण । पुच्छीं योजी वायुनंदन ।
यापरी वातास्त्र कारण । स्तुति विनवोनि आराधिलें ॥१४४॥

म्हणे महाराजा प्रळयवंत । प्रविष्ट करा अग्न्यास्त्रांत ।
तरी तुझा आहे सुत । लोकांमाजी मिरवतसे ॥१४५॥

परी गृहींचा पाहूनि अनर्थ । कोणता पाहुनि तुष्टला तात ।
ऐसेया प्रकरणीं हृदयांत । निवारिजे महाराजा ॥१४६॥

ऐसें उत्तर ऐकोनि सावधान । मग बोलवी वायुनंदन ।
तें वातास्त्र झालें क्षीण । महाप्रतापें आच्छादी ॥१४७॥

तें पाहुनी कानिफनाथ । मोहनास्त्र प्रेरुनियां त्वरित ।
तें गुप्तास्त्र हृदयांत । जाऊनि आंत संचरलें ॥१४८॥

संचरलें तरी वज्रशरीर । लाग न धरी मोहनास्त्र ।
परी कांहींसा भ्रांत वायुकुमर । निजदेहीं दाटला ॥१४९॥

तरी तैसाचि भ्रांतीमाझारी । अग्न्यस्त्र पुच्छें धरी ।
महाबळें समुद्रतीरी । भिरकावुनि दिधलें ॥१५०॥

परी अग्न्यस्त्रें महासबळ । काढूं लागलें समुद्र जळ ।
जळाचरा ओढवला प्रलयकाळ । तेणें समुद्र गजबजिला ॥१५१॥

मग तो येवोनि मूर्तिमंत । निजदृष्टीनें जंव पाहात ।
तों कानिफा आणि वायुसुत । युद्धालागीं मिरवले ॥१५२॥

परी तयासी ओढवला प्रळयकाळ । अग्न्यस्त्रातें करी शीतळ ।
मग जलद आणोनी सकळ । अग्न्यस्त्रीं स्थापिले ॥१५३॥

तेणे अग्न्यस्त्र झाले शांत । येरीकडे वायुसुत ।
मोहनप्रकरणीं प्रविष्टचित्त । परी पुच्छीं पर्वत उचलिला ॥१५४॥

पर्वत उचलावयाचे संधीं । फाकली होती तिकडे बुद्धी ।
आणि स्थावरमोह अस्त्रें शुद्धि । भ्रम पडला होताचि ॥१५५॥

त्या संधींत दोहींकडून । पाठींपोटी अस्त्रें दोन ।
एकदांचि भेदिली प्रहार करुन । सबळबळें करुनियां ॥१५६॥

जैसी मेषाची मूर्धनी । झुंजता एक होय मेळणीं ।
तैसी पृष्ठीं हृदय लक्षुनी । भेदतीं झालीं तीं अस्त्रें ॥१५७॥

कालिका आणि वासवशक्ती । भेदितांचि मूर्छित झाली व्यक्ती ।
तेणें उलंढूनि महीवरती । वायुसुत पडियेला ॥१५८॥

तें पाहूनि अनिळराज । हृदयीं उजळलें मोहबीज ।
मग प्रत्यक्ष होवोनि तेजःपुंज । तयापासीं पातला ॥१५९॥

परी तो अंजनीचा बाळ । वज्रशरीरी ब्रह्मांडबळ ।णे
पुच्छ सांवरोनि उतावेळ । युद्धा मिसळूं पहातसे ॥१६०॥

मग श्रीवातें धरुनि हात । म्हणे ऐक मद्वचन सत्य ।
हे सबळपाणी आहेत नाथ । रळीं यांतें करुं नको ॥१६१॥

पूर्वी पाहे मच्छिंद्रनाथ । तव शिरीं दिधला होता पर्वत ।
वाताआकर्षणविद्या बहुत । जाज्वल्यें मिरवे यापासीं ॥१६२॥

तरी आतां सख्य करुन । कार्य काय तें घे साधून ।
गूळ दिल्या पावे मरण । विष त्यातें नकोचि ॥१६३॥

यापरी बोले अपांपती । म्हणे हेंचि मानवतें माझे चित्तीं ।
सख्यासारखी दुसरी युक्ती । योग्यायोग्य दिसेना ॥१६४॥

मग उदधीं आणि द्वितीय वातें । सवें घेऊनि मारुतीतें ।
कानिफातें घेऊनि त्वरितें । परम प्रेतीनें भेटले ॥१६५॥

कानिफा तीन्ही देवांसी । नमन करितसे अतिप्रीतीसीं ।
नमूनि पुढें वायुसुतासी । युद्ध कां सोडिलें म्हणतसे ॥१६६॥

हे ऐकूनि बोले अनिळ । कीं युद्ध कासया करितां तुंबळ ।
कवण अर्थी तयाचें फळ । आम्हांलागीं दाखवा ॥१६७॥

नाथ म्हणे तया मारुतीसी । युद्ध करीत होतों कासयासी ।
मारुती म्हणे कामनेसी । तरी ऐका माझिया ॥१६८॥

म्यां बहुत यत्नेंकरुन । गौरवोनि मच्छिंद्रनंदन ।
परम आदरें स्त्रीराज्याकारण । पाठविला आहे कीं ॥१६९॥

तरी हे तयाचे असती जाती । तेथें गेलिया तयाप्रती ।
भेटल्या तयाची समूळ वृत्ती । बोधस्थिती आणितील ॥१७०॥

मग तो सांडूनि तेथींचे स्थान । स्वदेशांत करील गमन ।
ऐसी चित्तीं कल्पना आणून । युद्धालागीं मिसळलों ॥१७१॥

तरी आतां असो कैसें । हा गेलिया स्त्रीराज्यास ।
कांहीं योग मच्छिंद्रास । बोलूं नये दुरुक्ती ॥१७२॥

ऐसे प्रकरणीं भाष्य देऊन । आवश्य करावें यांनीं गमन ।
मग माझें कांहीं एक छलन । होणार नाहीं नाथासी ॥१७३॥

ऐसें बोलतां वायुसुत । अपांपति म्हणे बरवें यांत ।
अहा म्हणूनि वदे मरुतसुत । यांत काय वेंचतसे ॥१७४॥

मग हांसोनि बोलिलें कानिफनाथें । अहा शंका आलिया तुम्हांतें ।
तरी प्रयोजन काय आमुतें । मच्छिंद्रातें बोलाया ॥१७५॥

तरी सहसा आम्ही मच्छिंद्रासी । बोलणार नाहीं दुर्बलेंसी ।
आणि संबोधूनि त्यासी । तेथील तेथें स्थापूं कीं ॥१७६॥

ऐसें वदूनि करतळभाष । देऊनि तुष्ट केलें त्यास ।
मग आपण आपुल्या स्वस्थानास । त्रिवर्गही चालिले ॥१७७॥

सकळ गेले स्वस्थानासी । तो उदय झाल्या लोटली निशीं ।
मग शिष्यकटकेंसी । तेथूनियां निघाले ॥१७८॥

स्त्रीराज्यांत प्रवेशून । नाना तीर्थक्षेत्रस्थान ।
पहात पहात गजनंदन । शृगंमुरडीं पातला ॥१७९॥

तों तें गांवींचे नृपासनीं । तिलोत्तमा मैनाकिनी ।
मच्छिंद्रासह बैसोनि सभास्थानीं । सेवेलागीं विनटली ॥१८०॥

तों कानिफनाथ फेरी । आला करीत राजद्वारीं ।
सवें शिष्य कटक भारी । तों द्वाररक्षक शोधालागीं धांवले ॥१८१॥

शोधितां शिष्य नयनीं । तो कानिफा कळला कानीं ।
मग जाऊनियां राजांगणीं । वृत्तांत सुचविला ॥१८२॥

म्हणती महाराजा ग्रामद्वारीं । कानिफा सहनाथपरिवारीं ।
सातशें शिष्य समुद्रलहरी । तव भेटी आलासे ॥१८३॥

हें ऐकूनि मच्छिंद्रनाथ । म्हणे पाहिला तया कोण पंथ ।
येरी म्हणती म्हणवती नाथ । कानफाटी कर्णी ॥१८४॥

ऐसें ऐकूनि मच्छिंद्रनाथ । परम दचकलें तयाचें चित्त ।
म्हणे आला कीं गोरक्षनाथ । पालटोनि नामातें ॥१८५॥

तरी आतां कैचे येथें । राहूं देईना या सुखातें ।
अहा तिलोत्तमा सौंदर्यें माते । लाधली होती प्रीतीनें ॥१८६॥

परी तयामाजी विक्षेप झाला । कीं सैंधवे दुग्धघट नासला ।
तन्न्यायें न्याय झाला । प्रारब्धवशें आमुचा ॥१८७॥

आतां असो कैसे तरी । यासी न्यावें ग्रामाभितरीं ।
म्हणोनि सिद्ध करोनि स्वारी । अश्वशिबिकेसह निघाला ॥१८८॥

त्वरें येऊनि ग्रामद्वारीं । परस्पर भेटी झाल्यावरी ।
कानिफा पाहोनि हृदयाभीतरी । समाधान मिरवलें ॥१८९॥

मग आदेशा होऊनि नमन । रुजामे भरजरी कनकवर्ण ।
महीं पसरुनि योगद्रुम । तयावरी बैसविला ॥१९०॥

मग कोण कोनाची समूळ कथा । तदनु पुसतां गुरुचे पंथा ।
त्यांनींहि सांगितली समूळ वार्ता । जालिंदर जन्मापासूनी ॥१९१॥

मग मच्छिंद्र म्हणे जालिंदरनाथ । देता अनुग्रह उत्तम यात ।
तरी तूं कानिफा नाम सुत । गुरुबंधु तो माझा ॥१९२॥

मग शब्दोशब्दीं अधिकोत्तर । वाढत चालली प्रेमलहर ।
मग वाहूनि गजस्कंधावर । ग्रामामाजी आणिलें ॥१९३॥

मग नानायुक्ती रचोनि चित्तीं । स्वयें करीं मच्छिंद्रजती ।
एक मास अति प्रीतीं । कानिफा राहविला त्या स्थानीं ॥१९४॥

राहिला परी तो नाथ कैसा । तरी समूळ कथासुधारसा ।
पुढिलें अध्यायीं श्रवणीं वसा । श्रवण होईल सकळिकां ॥१९५॥

तरी हा भक्तिकथासार । तुम्हां वैष्णवांचे निजमाहेर ।
प्रपंच सांडूनि रहावें स्थिर । या धवलगिरीं येऊनि ॥१९६॥

धुंडीसुत नरहरिवंशीं । कवि मालू नाम जयासी ।
तो बैसला ग्रंथमाहेरासी । सुखसंपन्न भोगावया ॥१९७॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । पंचदशाध्याय गोड हा ॥१९८॥

श्रीकृष्णार्पणमस्तु ॥

॥ श्रीनवनाथभक्तिसार पंचदशाध्याय संपूर्ण ॥

