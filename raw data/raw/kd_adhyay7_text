श्रीगणेशायनमः ॥

जयजयाजी पंकजाक्षा । कमलापते कमलपत्राक्षा ।
अचगुणरुपा गुणसर्वेशा । महादक्षा रघुत्तमा ॥१॥

हे कमळमित्रकुळभूषणा । रावणांतका रघुनंदना ।
पुढें बोलवीं ग्रंथरचना । जेणें श्रोतयां सुख वाटे ॥२॥

मागिले अध्यायीं कथा सुरस । काळिका देवी मच्छिंद्रास ।
प्रसन्न होऊनि वरदानास । साबरीविद्या आतुली ॥३॥

तेथूनि आला हरेश्र्वरासी । गदातीर्थस्नानउद्देशीं ।
स्नान करुनि पर्वतासी । प्रदक्षिणा आरंभिली ॥४॥

सवेंचि येतां मच्छिंद्रनाथ । तो वीरभद्र पातला स्नाना तेथ ।
मानववेषी जोगी कृत्य । त्रिशूळ डमरु धनुष्यादि ॥५॥

शैली शिंगी नाद अद्भुत । नाद नोहे तो आगम व्यक्त ।
साधहिताचा स्वार्थअर्थ । परिणाम सूचवी ॥६॥

अहो ती शिंगी नोहे देवता । साधकजनांची कामदुहिता ।
पूर्ण करावया परिणाम अर्था । बोधरवि प्रवेशती ॥७॥

रज तम सत्त्व तृतीय गुण । महामारक अति कठिण ।
ते त्रिवर्ग करिती खडतरपण । ऐक्य केला त्रिशूळ तो ॥८॥

यापरी आगमनिगमबीजें । सारव्यक्त तेजःपुंजें ।
तयाची पंथिका दावी करांबुजे । विशाळ डमरु विराजला ॥९॥

सगुणकथा सप्तधातु । गुणीं भरला गुणातीतु ।
नवरंगरसांत झाला व्यक्तु । हरिगुणींचि भक्तु होईना कां ॥१०॥

कामक्रोधषड्गुणविकार । सत्त्वस्थाचे शत्रु अनिवार ।
तयां जिंकितां विवेक फार । शरगांडीव विराजलें ॥११॥

अहो शर नोहे ते जाण युक्ती । कामक्रोधांतें देत मुक्ती ।
गांडीव नोहे तें विषयभक्ती । ज्ञानशरीं विराजलें ॥१२॥

अगा शर न म्हणूं ते ज्ञानदिवटी । अज्ञानतमींचें द्वंद्व निवटी ।
अलक्षसंधानपूर्णकोटी । भेदाभेद सर्वथा ॥१३॥

ऐसा महाराज प्रतापरुद्र । द्वंद्वलेश नसे मनीं वीरभद्र ।
अज्ञानतमींचा महाचंद्र । मच्छिंद्रातें भेटला ॥१४॥

मच्छिंद्र करुनि येतसे स्नान । वीरभद्र येतसे स्नानालागून ।
तों मार्गी मच्छिंद्रातें पाहून । उभा केला हटकोनी ॥१५॥

करुनि उभे नमनानमन । म्हणे स्वामी तुम्ही कोण ।
येरु म्हणे मच्छिंद्र अभिधान । निजदेहा मिरवीतसे ॥१६॥

येरु म्हणे कवण पंथी । अभ्यास मिरवतसां जगाप्रती ।
मच्छिंद्र म्हणे जोगीये नीती । नाथपंथी मिरवीतों ॥१७॥

येरु म्हणे कोण दर्शन । मच्छिंद्र म्हणे जोगीमहिमान ।
शैली कंथा मुद्रा भूषण । निजअंगीं मिरवीतसें ॥१८॥

वीरभद्र म्हणे मुद्रा सान । न घालितां फाडिले कान ।
येरु म्हणे गुरुप्रसादें करुन । मंथनीं निर्मिला हा एक ॥१९॥

वीरभद्र म्हणे काय पाखंड । व्यर्थचि उगलें वाढवूनि बंड ।
जगामाजी मिरवितां काळें तोंड । योग्यायोग्य दिसेना ॥२०॥

तरी आतां योगद्रुमा । मुद्रा सोडीं ह्या नसती उत्तमा ।
नाहीं तरी शिक्षा पावसी नेमा । ठाईं ठाईं महाराजा ॥२१॥

अगा तव गुरु ऐसा कोण । वेदविधिच्या प्राज्ञेंकरुन ।
पूर्ण आगळीक पंथ निर्मून । जगामाजी मिरवतो ॥२२॥

अगा स्वबुद्धीं तर्क करुन । भलतेंचि मत करी स्थापन ।
तो प्राज्ञिक नव्हे मुर्खाहून । शतमूर्ख म्हणावा ॥२३॥

ऐसी ऐकतां भद्रगोष्टी । मच्छिंद्र संतप्त झाला पोटीं ।
म्हणे मशका खोटी । वल्गना करिसी अपार ॥२४॥

अरे शतमुर्खाहूनि मूर्ख । म्हणूनि बोलसी दुःखदायक ।
परमात्मा क्षोभवूनि पातक । भार वाहिला निजमौळी ॥२५॥

अरे आत्मा क्षोभतां पराचा । पापभार होत ब्रह्मांडींचा ।
तस्मात् तव गुरु कैंचा । दुजा गुरु विलोकीं ॥२६॥

अरे नष्टा दुर्जन अधमा । तव दर्शने स्नान करणें आम्हां ।
आतां उगाचि जाय आपुल्या कामा । शिक्षा पावसील मम हस्ते ॥२७॥

ऐशापरी मच्छिंद्रनाथाचें भाषण । ऐकतां वीरभद्राचें क्षोभलें मन ।
म्हणे भ्रष्टा तुझा प्राण । आतांचि घेईन ये काळीं ॥२८॥

मग करीं कवळूनि सायकासन । सत्वर रगडूनि लाविला गुण ।
निर्वाण अर्धचंद्र बाण । तूणीरांतूनि काढिला ॥२९॥

तें पाहूनि मच्छिंद्रनाथ । म्हणे पतित झालासी उन्मत्त ।
अरे उद्धटा आपुलें अहित । जनांमाजी मिरविसी ॥३०॥

अरे सायकासन सिद्ध करुन । सोंग दाविसी मजलागून ।
परी हें बरवे नोहे मरण । ये काळीं पावसी ॥३१॥

अरे ऐसें सोंग मजकारण । कित्येक झाल अवलोकून ।
बहुरुप्याचें खडतरपण । शूरत्व रणीं मिरवेना ॥३२॥

कीं अजाकंठींचें लंबस्तन । परी नातुडे त्यांत दुग्धपान ।
तेवीं तूं दाखविसी हावभाव करुन । परी क्षणैक क्षीण होसील कीं ॥३३॥

वीरभद्र म्हणे मूर्खा ऐक । तूतें दावीन यमलोक ।
तव आयुष्य सरलें सकळिक । म्हणूनि येथें आलासी ॥३४॥

तरी मी तूतें काळक्षय । प्रगट झालों आहें प्रत्यक्ष ।
तरी तव गुरु प्रतापदक्ष । कैसा आहे पाहूं दे ॥३५॥

मच्छिंद्र म्हणे मशकासाठीं । मेरु मिळवील काय नगांची कोटी ।
कीं महाक्षीराब्धी घेऊनि नरोटी । भीक मागेल पोटातें ॥३६॥

मूर्खा ऐक वचनार्थ । मम गुरुचा मौळीं वरद हस्त ।
तेणें होतसे शरणागत । मानव दानव देवादि ॥३७॥

तेथें अर्भका तुझा पाड । किमर्थ आधीं मिरविसी कोड ।
महासविता तप्त उजेड । खद्योतातें मिरवेना ॥३८॥

वीरभद्र म्हणे तूं काय करिशी । मरणकाळीं फांटा फुटला तुजसा ।
आतां क्षणेंचि भूमीपाशीं । करीन नव्हतासि ऐसें ॥३९॥

अरे तव ग्रीवेतें काळपाश । आधींच पावलें आयुष्य नाश ।
म्हणूनि मूर्खा तूतें हौस । ये वादा स्फुरलासी ॥४०॥

ऐसें म्हणनि वीरभद्रानें । गुणीं सज्जिलें अस्त्रविंदान ।
म्हणे भ्रष्टा सावधान । राममंत्र जल्पीं कां ॥४१॥

मच्छिंद्र म्हणे राममंत्र । तूतें वाटला अपवित्र ।
परी तेणेंचि सुखी पंचवक्र । दुःखलेशी मुकलासे ॥४२॥

अरे राममंत्रें वाल्या तरला । तें नाम तारील आतांचि मजला ।
परी सावध तूं होई कां वहिला । राममंत्रावेगळा ॥४३॥

ऐसें म्हणूनि कक्षे झोळी । विलोकूनि भस्म करीं कवळी ।
मग शस्त्रास्त्रीं तेणें काळीं । वज्रस्थापना जल्पतसे ॥४४॥

पूर्ण प्रयोग घालूनि धाटीं । भोंवतीं फिरवी भस्मचिमुटी ।
तेणें करुनि वज्रदाटी । दाही दिशा मिरवीतसे ॥४५॥

आणिक करीं कवळूनि भस्म । यासी विलोकी योगद्रुम ।
तों वीरभद्रें सायकें परम । निर्वाण बाण सोडिला ॥४६॥

तो बाण येतां किंकाटत । दृष्टीं पाहे मच्छिंद्रनाथ ।
मग आपुले मानी मनांत । बाण आहे तृणासम ॥४७॥

ऐसें म्हणूनि स्तब्धदृष्टी । उभा करीं कवळूनि भस्मचिमुटी ।
तवं तो बाण नभापोटीं । संचरुनि उतरतसे ॥४८॥

मच्छिंद्रनाथातें लक्षून । खालीं उतरतसे घ्यावया प्राण ।
तों सबळ बळें वज्र येऊन । प्रहार करितें पैं झालें ॥४९॥

तरी तें वज्र वरिष्ठ । आदळतांचि बाण झाला पिष्ट ।
तें पाहूनि वीरभद्र वरिष्ठ । परम चित्तीं क्षोभला ॥५०॥

मग शक्तिअस्त्र देदीप्यमान । योजिता झाला रुद्रनंदन ।
सज्ज करुनि सायकसंधान । साधूनियां प्रेरिलें ॥५१॥

सवेंचि काढूनि दुसरा बाण । नागास्त्र तयावरी स्थापून ।
तोही चुंबीत पावला गगन । पाठोपाठ शक्तीच्या ॥५२॥

परी ती शक्ती बलाढ्य बहुत । स्वर्गी मिरवे शब्द करीत ।
ऐकतां शब्द भयभीत । सकळ मही झाली असे ॥५३॥

दिग्गज पळती रानोरान । शेष न ठेवी आपुली मान ।
वराह पाहूनि अति निर्वाण । दंताने मही सरसावी ॥५४॥

कूर्म करीतसे सबळ पृष्ठी । पाहूं पातले देव विमानदाटीं ।
तेही पाहूनि कपाटपोटी । संचरुनि पळतात ॥५५॥

देवविमानीं हडबड । पाहूनि उड्डगण पळती पाड ।
सोडूनि आपुले कार्य उघड । नभामाजी सरळले ॥५६॥

देव दानव यक्ष दैत्य । म्हणती पावला प्रळयमृत्यु ।
ही शक्ति नोहे प्रळय समस्त । मही बुडवील वाटतसे ॥५७॥

सबळ बळिष्ठ ती मही कांपत । तेणें नगकड्यांची खांचणी होत ।
मायलेक चुकूनि निश्र्चित । रुदन करिती हंबरडे ॥५८॥

सहस्त्र विजूंचा कडकडाट । दावूनि शब्द अनिवारलोट ।
नभमंडळ पाहूनि नीट । शक्ती भेदिली वज्रातें ॥५९॥

तेणें वज्र अति क्षीण । होऊनि पडलें गगनाहून ।
पुढें मच्छिंद्राचा लक्षूनि प्राण । हरावया येतसे ॥६०॥

 यावरी नागास्त्र निःशक्त । तें पाहूनि मच्छिंद्रनाथ ।
त्वरें कवळूनि भस्म चिमुटींत । रुद्रास्त्र प्रेरीतसे ॥६१॥

त्यासवेंचि योजूनि खगेंद्र अस्त्राते । पाठोपाठीं प्रेरीत ।
परी रुद्राक्ष झालें व्यक्त । रुद्र एकादश प्रतापी ॥६२॥

एकादशरुद्रचूडामणी । शक्तीतें तल्लीन करी कवळूनी ।
तेणें हस्त पाद मूर्धनी । क्षीण होऊनि पडियेली ॥६३॥

शक्ती पडतां खचूनि महीं । रुद्र मिरवले अदृश्य देहीं ।
येरीकडे खगेंद्र अही । अस्त्रा अस्त्र भक्षेतसे ॥६४॥

तेणें नागास्त्र त्वरित । अदृश्य झालें युद्धरहित ।
यावरी अस्त्र विनयासुत । तेंही झालें अदृश्य ॥६५॥

यावरी वीरभद्र प्रतापतरणी । वातास्त्र प्रेरिता झाला गगनीं ।
तें मच्छिंद्रनाथ विलोकुनी । पर्वतास्त्र सोडितसे ॥६६॥

तेणें कोंडिला अवघा वात । मग वज्रास्त प्रेरी महारुद्रसुत ।
तेणेंकरुनि चूर्ण पर्वत । अदृश्यपणीं मिरवला ॥६७॥

यापरी प्रतापी वीरभद्र त्वरित । प्रेरिता झाला अग्न्यस्त्र ।
ते पाहूनि मच्छिंद्रनाथ । जलदास्त्र प्रेरीतसे ॥६८॥

त्यानें सकळ अग्नि विझवून । करितें झालें अदृश्य गमन ।
यावरी वीरभद्रें कामास्त्र सोडून । कामव्यथा योजीतसे ॥६९॥

त्यावरी विरक्तनाथ मच्छिंद्र । प्रेरिता झाला रत्यस्त्र ।
तेणेंकरुनि काम पळत । सुख पावला रतिसंगें ॥७०॥

यावरी वीरभद्र दक्ष । प्रेरिता झाला महोरगास्त्र ।
तें पाहूनि मच्छिंद्रनाथ । संजिवनी प्रेरितसे ॥७१॥

वीरभद्र तो वैश्र्वानर । प्रेरिता झाला दानवास्त्र ।
मच्छिंद्रनाथ अति तत्पर । देवास्त्र प्रेरितसे ॥७२॥

मग अस्त्र तें बळवंत । देव दानव प्रगटले अमित ।
ते पाहूनियां उभयतांते । स्वग्रीवा तुकविती ॥७३॥

परस्परें धन्य धन्य । वदोनि हृदयीं करिती मान ।
गदगदोनि हास्यवचन । एकमेका बोलती ॥७४॥

वीरभद्र म्हणे सकळे महीं । वीर जिंकिलें भद्रयुद्धें प्रवाहीं ।
परी मच्छिंद्रा तुजसमान ये देहीं । देखिला नाहीं कोणीच ॥७५॥

मच्छिंद्र म्हणे वरदहस्त । पुढें पहा भद्रजात ।
येरी म्हणे म्हणे अविनाशवंत । गुरु आहे माझा कीं ॥७६॥

वीरभद्र तुकावूनि मान । म्हणे गुरु तुझा आहे प्राज्ञ ।
आणि तूंहि त्यांत अससी धन्य । प्राज्ञीकवंत सद्यशा ॥७७॥

ऐसें देवास्त्र युक्तप्रयुक्त । दानव करुनि सकळ शांत ।
अदृश्यपणीं स्वस्थानांत जाऊनियां पोचलें ॥७८॥

यावरी वीरभद्र ब्रह्मास्त्र । प्रेरिता झाला अति पवित्र ।
तें पाहूनियां वरदपात्र । विध्यस्त्र प्रेरितसे ॥७९॥

तें प्रगटतां चतुर्भुजमूर्ती । विधी लागे चरणाप्रती ।
यावरी कार्तिकास्त्र भद्रजाती । सोडिता झाला तत्क्षणीं ॥८०॥

 तें पाहूनियां दत्तवरदपाणी । स्त्रीअस्त्र सोडित गगनीं ।
तें बोलतां लावण्यखाणीं । स्वामीलागी विहिताती ॥८१॥

तेणेंकरुनि कार्तिकास्त्र । तत्क्षणीं पावलें शांत ।
यावरी भद्र तो काळास्त्र । प्रेरिता झाला तत्क्षणीं ॥८२॥

तें पाहुनि मच्छिंद्रनाथ । मायाप्रळयी प्रेरिलें अस्त्र ।
तेणें काळ भक्षूनि पवित्र । पंचतत्त्व कवळीतसे ॥८३॥

तें पाहूनि सकळ देव । करिते झालें मच्छिंद्रस्तव ।
म्हणती महाराजा युगभाव । सकळ नाश पावेल कीं ॥८४॥

म्हणती महाराजा कलिभाग । पुढें आहे अनंतयुग ।
तों आजि तुम्ही सकळ याग । विनाशरुपी पाहतां कीं ॥८५॥

तरी आतां कृपाकरुन । मायाप्रळय घ्या आवरुन ।
मग देववाणी श्रवणीं ऐकून । वासनीक अस्त्र प्रेरितसे ॥८६॥

तेणें मायाप्रळय हरला । मायाउत्पत्तिप्रयोग राहिला ।
मग सकळ विमानें उतरुनि महीला । देव नमिति मच्छिंद्राला ॥८७॥

ब्रह्मा विष्णु आणि रुद्र । स्तवनें केला शांत मच्छिंद्र ।
मग संनिध बोलावूनि वीरभद्र । करीं कर ओपिती ॥८८॥

म्हणती कविनारायण मच्छिंद्रनाथ । तरी आपण वाढवावी सदैव प्रीत ।
ऐसें वीरभद्रातें सांगूनि समस्त । प्रेमें प्रीती वाढविती ॥८९॥

यावरी बोले रुद्र प्रसन्न होऊन । कीं मच्छिंद्राची कामना कोण ।
ती मीच पूर्ण करीन । वरदचित्तेंकरुनिया ॥९०॥

धन्य आहे मच्छिंद्रनाथ । युद्धीं कुशल प्रतापवंत ।
धन्य श्रीगुरु मिळाला त्यातें । प्रतापवंत आगळा ॥९१॥

मज समान युद्धनेमीं । पातलो यासी युद्धभूमीं ।
परी न देखों युद्धसंगमीं । मच्छिंद्रासमान पुरुषार्थ ॥९२॥

म्यां पूर्वी रावण बळी भांडोन । सुखें देवीवर रणीं आणूनि ।
किन्नर गंधर्व थकित जाण । नाहीं पुढें ठेले मम युद्धीं ॥९३॥

कल्पांतभैरव मातें नाम । देते झालें सुरासुर उत्तम ।
माझें जिंकावया युद्धकर्म । मिळाला नाहीं कोणीच ॥९४॥

परी आजी खातरी कृत्याकृत्य । केली असे मच्छिंद्रनाथें ।
मग करी कवळूनि हृदयातें । धरिता झाला सप्रेम ॥९५॥

म्हणे महाराजा योगद्रुमा । वेधक कामना असेल तुम्हा ।
तरी ती सांगूनि रुद्रोत्तमा । वरदसुखा पहुडवीं ॥९६॥

येरु म्हणे बा महाराजा । एक अर्थ तूं करुनि माझा ।
त्याते फळ देऊनिया जा । लोकोपकारीं मिरवावें ॥९७॥

जैसे एक वायूचे आधीन यथार्थ । वर्षाकाळीं मेघ वर्षे जलातें ।
तेणें तुष्ट होय क्षितींत । चराचर अवघेंही ॥९८॥

तन्न्याये कामना चित्तीं । विकार सांडी वरली मती ।
तरी कार्यगंधाच्या बैसोनि अर्थी । लोकोपकारीं मिरवावें ॥९९॥

तरी तो अर्थ म्हणाल कोण । महाराजा करा श्रवण ।
म्यां कामनी वरिला विद्याकाम । साबरीविद्या महाराजा ॥१००॥

तरी त्या मंत्रबोलासमान । आपण वहिवाटा ये देहीं धर्म ।
त्वरें जाऊनि जगाचा काम । मंत्रापाठीं परवावा ॥१०१॥

एवं वर ओपूनि मातें । लोट लोटवा कृपासरिते ।
मग अवश्य म्हणे मच्छिंद्रातें । कार्य सहसा करीन मी ॥१०२॥

ऐसें बोलूनि वरदयुक्तीं । करतळा देत प्रसन्नचित्तीं ।
यापरी सकळ देव बोलती । प्रसन्न होऊनि तयातें ॥१०३॥

म्हणती वीरभद्रें दिधला वर । तया साह्य असों आम्ही समग्र ।
मंत्रपोटीं कार्य थोर । आम्ही करुं सहसाही ॥१०४॥

ऐसें बोलूनि वरदयुक्ती । मग मच्छिंद्र म्हणे नमस्कार सर्वांप्रती ।
रुद्र ब्रह्मा चक्रवर्ती । भावेकरुनि नमियेला ॥१०५॥

विष्णुपदीं ओपितां मौळी । तोही त्यातें कृपें न्याहाळी ।
परम प्रेमें हृदयकमळीं । धरिता झाला स्नेहाळ तो ॥१०६॥

म्हणे वत्सा पूर्णकोटी । जेथें पडतां जीव संकटीं ।
माझे स्मरण करितां ओंठीं । दृश्य होईन त्या ठाया ॥१०७॥

दृश्य होतां संकटराशी । निवारीन मी निश्र्चयेसी ।
मग चक्र अस्त्र देऊनि त्यातें । तुष्ट मानसीं केला तो ॥१०८॥

यापरी नंदिश उमानाथ । तोही प्रसन्न होऊनि त्यातें ।
प्रेमें कवळूनि हृदयातें । त्रिशूळास्त्र ओपीतसे ॥१०९॥

यापरी नाभितनया नमितां । तोही वदे प्रसन्नचित्ता ।
शापादपि सविता । संजोगिलें तयासी ॥११०॥

जें वाणीनें निघे अक्षर । तें होय साचोकार ।
शुभाशुभ कर्मावर । फळें पावती गोमटीं ॥१११॥

ऐसें वदूनि विधिराज । तुष्ट केला तपोभुज ।
यापरी शक्र नमी ओज । तोही वर ओपीतसे ॥११२॥

मग वज्रास्त्र कां पूर्ण । त्यातें दिधलें कृपा करुन ।
मग अस्त्रमंत्र सांगून । वज्रहस्त ओपिला ॥११३॥

यावरी नमितां देव कुबेर । तोही होऊनियां उदार ।
सिद्धि देऊनि समग्र । दासी केल्या तयाच्या ॥११४॥

यावरी वरुण भावें नमितां । तोंही प्रसन्न होऊनि चित्ता ।
आपास्त्रमंत्रभोक्ता । केला असे त्वरेनें ॥११५॥

त्या मंत्राचा होतां पाठ । आपोआप धरेते नीर उठे ।
सकळ सारितां लोटूनि लोट । दिशे दिशे मिरवती ॥११६॥

यापरी नमितां द्विमूर्धनी । तोही आल्हादे चित्तकामनीं ।
वर दिधला मंत्रअग्नी । स्मरण होतां प्रगटावें ॥११७॥

यापरी नमितां देव अश्र्विनी । तोही देत मंत्रमोहनी ।
असो सर्व देवी वरदपाणी । एकएकांनीं ओपिला ॥११८॥

मग आपुलालें आसन योजून । सिद्ध करिते झाले गमन ।
यावरी मच्छिंद्र कर जोडून । विनवीतसे सकळिकां ॥११९॥

म्हणे महाराजा स्वर्गवासी । मातें कामना वेधली कीं जीवासी ।
मणकर्णिकास्नान मानवांसी । आदर चित्ती वाटतसे ॥१२०॥

तरी मातें करावया स्नान । न्याल जरी कृपेंकरुन ।
तरी येऊनियां कामना पूर्ण । करीन आपुली महाराजा ॥१२१॥

ऐसी ऐकूनि वचनयुक्ती । सकळ प्रसन्न झाले चित्तीं ।
मग स्वयें विमानीं वाहूनि श्रीपती । घेऊनियां चालिला ॥१२२॥

विमानयानें आपुले बहुत । त्वरें पातले वैकुंठनाथ ।
मग आपुले आसनीं मच्छिंद्रनाथ । नेऊनियां बसविला ॥१२३॥

आसनीं शयनीं भोजनीं । एकत्रपणी वर्ते चक्रपाणी ।
सकळ देव पातले स्वस्थानी । मच्छिंद्र वैकुंठीं राहिला ॥१२४॥

मग नित्य मनकर्णिकेचें स्नान । मच्छिंद्रनाथ येत करुन ।
यावरी पूर्ण समाधिकारण । पाहूं ऐसें वाटतसे ॥१२५॥

मग विष्णुसी म्हणे मच्छिंद्रनाथ । मेरुपाठार दाविजे मातें ।
म्यां समाधि घेतली पूर्वजन्मांत । तयां गोचर करावें ॥१२६॥

अवश्य म्हणूनी नारायण । मेरुपाठारीं केले गमन ।
मग दाही समाधी दृष्टी पाहून । संतुष्ट झाला मानसीं ॥१२७॥

नवनारायणांच्या समाधी नव । दहावी समाधी वासुदेव ।
ऐसा पाहूनि मनोभाव । पुनः येत वैकुंठी ॥१२८॥

असो एक संवत्सर वैकुंठनाथ । ठेविता झाला प्रीतिवंत ।
मग पाचारुनि उमाकांत । नेता झाला कैलासासीं ॥१२९॥

तेथेंही एक संवत्सरपर्यंत । राहता झाला मच्छिंद्रनाथ ।
स्थितिवृत्तीं स्नेह बहुत । वाढविले शिवाचे ॥१३०॥

यावरी कोणे एके दिवशी । इंद्र येऊनि कैलासासीं ।
भावें नमूनि महादेवासी । मच्छिंद्रनाथा नेतसे ॥१३१॥

यावरी तीन मास अमरावतीं । राहता झाला योगपती ।
तेथेही अत्यंत वाढवूनि प्रीती । निरोपातें मागतसे ॥१३२॥

तों विधीनें नारद पाठवून । नेलें सत्यलोकाकारण ।
तेथेही षण्मास राहून । विधिराज तोषविला ॥१३३॥

यापरी सकळ देव येऊनि तेथ । घेऊनि जाती मच्छिंद्रनाथ ।
एक एक दिन करुनि तीर्थ । सकळ देवांसी तोषविलें ॥१३४॥

सुरगण गंधर्व किन्नर यक्ष । पितृगयादि अर्यमा दक्ष ।
सकळ करुनि प्रीतीनें प्रत्यक्ष । तोचि एक मिरवला ॥१३५॥

असो सप्तवर्षेपर्यंत । स्वर्गी राहिला मच्छिंद्रनाथ ।
सकळांचा गौरव घेऊनि अतिथ । पुसुनिया निघतसे ॥१३६॥

मग सकळ निघूनि स्वर्गवासी । बोळविती मच्छिंद्रासी ।
विमानीं वाहूनि मृत्युलोकासी । आणूनियां घातले ॥१३७॥

असो देव गेले स्वस्थानासी । येरीकडे मच्छिंद्र पृथ्वीसी ।
पुनः चालिला तीर्थाटनासी । करावया अत्यादरें ॥१३८॥

भ्रमण करितां शुद्धमहीसी । जाता झाला केकाडदेशीं ।
तें परम स्थान पश्र्चिमदेशीं । वज्रवन पाहिलें ॥१३९॥

तंव त्या ठायीं वज्रभगवती । महादैवत प्रतापशक्ती ।
भावें नमूनि अंबिकामूर्ति । तीर्थस्नान करीतसे ॥१४०॥

तेथें तीनशें साठ कुंडे असती । परी उष्णोदकें भरलीं असती ।
तें पाहूनि परम चित्तीं । आश्र्चर्यातें मानीतसे ॥१४१॥

आश्र्चर्य मनांत योजूनि करित । कीं उष्णोदकें कुंडे भरित ।
तरी तयांची राहणी पुसुनि कोणास । आपण कुंडे नित्मावी ॥१४२॥

निर्मूनि ये परी सर्वांहून । परमागळें उष्णोदक जीवन ।
मग सकळ तीर्थात करुनि स्नान । भगवतीठाया पातला ॥१४३॥

पाचारुनि तीर्थाच्या पुजार्यापसी । वृतांत पुसीला उष्णोदकासी ।
विचारितां सांगे त्यासी । उष्णोदककारण ते ॥१४४॥

म्हणे पूर्वीं वसिष्ठें यज्ञ केला । तेव्हां सकळ देव पातले स्नानाला ।
त्यांनीं निर्मूनि उष्णोदकाला । कुंडे केलीं आपुलालीं ॥१४५॥

उष्णोदकीं स्नानाकरितां तात्कालिक । निर्मिते झाले सकळिक ।
आपुलीं नामें अलोलिक । कुंडांलागीं ठेविलीं ॥१४६॥

द्वादश वरुषें द्वादश दिवस । समस्त राहिले त्या ठायास ।
यज्ञ पावलिया पूर्णतेस । सकळ गेले स्वस्थाना ॥१४७॥

तीं कुंडें अद्यापपर्यंत । स्थानोस्थानीं आहेत ।
ऐसें ऐकूनि मच्छिंद्रनाथ । म्हणे योजिलें करावें ॥१४८॥

मग सरस्वतीसरितापात्रीं । जी उंचवट जागा तया क्षेत्रीं ।
पाहुनि वाटिका पवित्र नेत्रीं । वरुणमंत्र जल्पतसे ॥१४९॥

आपास्त्रमंत्रउच्चार पूर्ण । होतांचि प्रविष्ट झालें जीवन ।
भोगावतीचें उदक काढून । अग्निमंत्र जल्पतसे ॥१५०॥

अग्निमंत्र उच्चार होतां । प्रवाहीं लागला हुताशन तत्त्वतां ।
तेणेंकरुनि हुताशनतप्तता । पावती झाली ते समयी ॥१५१॥

शिववरदकरीं त्रिशूळ हातीं । तो बुडाकडोनि टाकिला महीमायीं ।
तेणेकरुनि जीवन तप्त कुंडाप्रती । महीलागीं विराजलें ॥१५२॥

भोगावतीचें उत्तम उदक । प्रगट होतां अलोलिक ।
आपण स्नान करोनि शुचिक । करी भगवती मातेतें ॥१५३॥

भोगावतीचे उत्तम जीवन । अंबिकेप्रति होतां स्नान ।
मग ती मच्छिंद्रा प्रत्यक्ष होऊन । बोलती झाली सम्यक ॥१५४॥

म्हणे जिवलगा मच्छिंद्रनाथा । धन्य तूं प्रतापवंता ।
भोगावती जीवनानें मातें । स्नान घातलें योगींद्रा ॥१५५॥

तरी येथें एकमास वस्तीस वसावें सावकाश ।
मग बोळवीन स्वस्थचित्तास । तुजलागीं पुढारां ॥१५६॥

अवश्य म्हणोनि मच्छिंद्रनाथ । राहता झाला मास तेथ ।
मग रुचल्या अर्थी बोले देवीतें । बोलूनि काळ क्रमीतसे ॥१५७॥

यावरी कोणे एके दिवशीं । मच्छिंद्र म्हणे अंबिकेसी ।
वज्रबाई नाम तुजसी । काय म्हणूनि सांगा हें ॥१५८॥

माता म्हणे तपोघना । वसिष्ठ करिता जाहला हवना ।
तें शक्र पातला स्थाना । यालागीं महाराजा ॥१५९॥

तंव सभास्थानीं सकळ ऋषी । बैसले होते महातापसी ।
तों इंद्र पातला देवकटकेंसी । सभास्थानीं बैसावया ॥१६०॥

सभेंत येतां शचीनाथे । उत्थापन दिधलें नाहीं त्यातें ।
म्हणूनि क्षोभे अमरनाथ । वज्र लागीं प्ररितसे ॥१६१॥

तें पाहूनियां दाशरथी राम । शक्तिमंत्रे दर्भ मंत्रून ।
सोडिता झाला वज्राकारण । बहु तांतडी लगबगें ॥१६२॥

मग त्या दर्भी मंत्रप्रयुक्ती । मी प्रगट झालें महाभगवती ।
वज्र गिळूनि उदर आहुती । करिते झालें ते समयीं ॥१६३॥

यावरी शक्रें राम तो बोलून । पूर्ण केला समाधान ।
मग श्रीरामाचे स्तवन करुन । वज्र पुन्हां मागितलें ॥१६४॥

मग तो प्रसन्न होऊनि चित्तीं । वज्र दिधलें मागुती ।
मग सकळ ऋषिदेवी मजप्रती । नांव ऐसें स्थापिलें ॥१६५॥

यज्ञ जाहला समाप्ती । सकळ गेले स्नानाप्रती ।
परी श्रीरामें येऊनि ते क्षितीं । मातें स्थापिलें अद्यापि ॥१६६॥

ती भोगवती येथें श्रेष्ठा । माझी केली प्राणप्रतिष्ठा ।
तें भोगावतीचें उदक श्रेष्ठा । मिळालें होते मजलागीं ॥१६७॥

किंवा आतां तुझे हातीं । स्नाना पावली भोगावती ।
परी रामाहूनि कृपामूर्ती । तुवां अधिक केले बा ॥१६८॥

रामें न्हाणिलें शीतोदकें । तुवां न्हाणिलें उष्णोदकें ।
आणि अखंडित पुण्यश्र्लोकें । भोगावती दिधली त्वां ॥१६९॥

असो ऐशी संवादयुक्ती । झाल्याअंती त्या उभयतीं ।
उपरी मासाची झाली भरती । नाथ पुसूनी निघाला ॥१७०॥

उत्तरदेशीं करितां गमन । अयोध्यें जातां तपोवन ।
द्वारावती तीर्थ करुन । अयोध्यें जातां तपोघन ॥१७१॥

ती कथा बहु सुरस । होईल ती स्वीकारा पुढिले अध्यायास ।
धुंडीसुत नरहरिवंश । मालू सांगे गुरुकृपें ॥१७२॥

स्वस्ति श्रीभक्तिकथासार  । गोरक्षकाव्य किमयागार ।
सदा परिसोत भाविक चतुर । सप्तमाध्याय गोड हा ॥१७३॥

श्रीकृष्णार्पणमस्तु ॥ श्रीदत्तात्रेयार्पणमस्तु ॥ शुभं भवतु ॥

श्रीनवनाथभक्तिसार सप्तमाध्याय संपूर्ण ॥

