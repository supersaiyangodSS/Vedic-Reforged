श्रीगणेशाय नमः ॥

जयजयाजी पंढरीशा । रुक्मिणीवरा आदिपुरुषा ।
पुंडलिकवरदा पुंडरीकाक्षा । सर्वसाक्षी जाणता तूं ॥१॥

हे जगत्पालका जगन्नायका । ब्रम्हांडावरी यादवकुळटिळका ।
आतां भक्तिसारीं दीपिका । ग्रंथार्थदृष्टी मिरवावी ॥२॥

मागिले अध्यायीं सिद्धसाधन । श्रीमच्छिंद्र नाथा आलें वडोन ।
उपरांतिक भस्मदान । सरस्वतीतें तेणे केलें ॥३॥

केलें परी दैवहत । तिनें टाकिंले गोमहींत ।
परी फार ठकली अदैववंत । अतिहीन प्रारब्धीं ॥४॥

घर पुसत लाभ आला । तो निर्दैवपणें पदीं लोटिला ।
कीं पुढें मांदुस येतां वहिला । अंध होय आवडीनें ॥५॥

कीं अवचट लाधला चिंतामणी । तो आवडी गोवी गोफणी ।
कीं खडा म्हणोनि देतो झोकोनी । कृषिशेतीं टाकीतसे ॥६॥

कीं अवचट लाधतां पीयूषवट । विष म्हणोनि करी वीट ।
तेवीं विप्रजाया अदैवें पाठ । नाडलीसे सर्वस्वें ॥९॥

किंवा बाण ढाळितां खेळींमेळीं । निधान लावला हस्तकमळीं ।
तो गार म्हणोनि सांडिला जळीं । महाडोहीं निर्दैवे ॥१०॥

कीं सहज आतुडे हातीं परिस । खापर म्हणोनि टाकितसे त्यास ।
कीं घरा आला राजहंस । वायस म्हणोनि दवडिला ॥११॥

कीं हार देऊं देव उदित । परी त्यासी भासलें परम भूत ।
तन्न्यायें विप्रकांतेस । घडोनि आलें महाराजा ॥१२॥

येरीकडे मच्छिंद्रनाथ । पूर्वसमुद्रीं जगन्नाथ ।
करोनि सेतुबंधा येत । रामेश्र्वरदर्शनीं ॥१३॥

तो श्वेतीं येऊनि करी स्नान । अवचट देखिला वायुनंदन ।
क्लेशशरीरा जरा व्यापून । सान शरीरीं बैसला ॥१४॥

तया संधींत मेघ वर्षाव । करिता झाला सहजस्वभाव ।
दरडी उरकोनि गुहा यास्तव । करिता झाला मारुती ॥१५॥

वरुनि वर्षाव पर्जन्य करीत । येरु इकडे दरडी उकरीत ।
तें पाहोनि मच्छिंद्रनाथ । विस्मयातें पावले ॥१६॥

पावला परी हटकोनि बोलत । म्हणे मर्कटा तूं मूर्ख बहुत ।
आतां करिसी सदन निश्र्चित । स्वशरीर रक्षावया ॥१७॥

पर्जन्य वर्षे विशाळधार । यांत कधीं करसील घर ।
जैंसे तस्करीं लुटलियावर । दीपा तेल भरीतसे ॥१८॥

कीं बाईल गेलिया झोपा केला । तैसा न्याय घडोनि आला ।
कीं स्वसदनातें पावक लागला । कूप खणी विझवावया ॥१९॥

कीं ग्रीवे पडतां काळफांस । मग वाचिता होय अमरस्तोत्रास ।
कीं परम पीडितां तृषार्तास । कूप खणूं म्हणतसे ॥२०॥

कीं हृदयीं पेटला जठरानळ । कामधेनूतें इच्छिती फळ ।
किंवा मेघ ओसरल्या बीजें रसाळ । महीलागीं पेरीतसे ॥२१॥

तन्न्यायें पर्जन्यकाळ । सदन करिसी उतावीळ ।
तस्मात् मूर्ख मर्कट वाचाळ । मिरवूं आलासी पुढारां ॥२२॥

ऐसें ऐकोनि वायुनंदन । म्हणे चतुर आहेस कोण ।
येरु म्हणे जती पूर्ण । मच्छिंद्र ऐसें मज म्हणती ॥२३॥

येरु म्हणे तूतें जती । कोणे अर्थी लोक म्हणती ।
नाथ म्हणे प्रतापशक्ती । आहे म्हणोनि वदतात ॥२४॥

यावरी बोले वायुसुत । आम्ही आयिकतों जती हनुमंत ।
तुम्ही नूतन जती महींत । एकाएकीं उदेलां ॥२५॥

तरीं आतां असो कैसें । मी मारुतीच्या शेजारास ।
भावें राहोनि एक वेळेस । वरिलें आहे महाराजा ॥२६॥

तेही कला सहस्त्रांशीं । मातें लाधली महापरेशी ।
ते तुज दावितों या समयासी । तयापासाव जे प्राप्त झाली ॥२७॥

तरी त्या कळेचें निवारण । करोनि दावीं मजकारण ।
नातरी जती ऐसें नाम । सोडोनियां जाई कां ॥२८॥

यावरी बोले मच्छिंद्रनाथ । कोणती कळा ती दावीं मातें ।
तिचें निवारण श्रीगुरुनाथ । करी जाण निश्र्चयें ॥२९॥

जैसा श्रीराम असतां शयनीं । पाहे मारुती वृक्षावरोनी ।
नाना पर्वत टाकी उचलोनी । रामशरीरा योजोनियां ॥३०॥

परी रामें न सोडितां शयन । सज्ज करुनि चापबाण ।
सकळ पर्वतांकारण । निवारण करी तो ॥३१॥

तन्न्यायें श्रीगुरुराज । सकळ अर्थी पुरवील चोज ।
सकळ ब्रह्मांडांचे ओझे । नखाग्रीं धरील तो ॥३२॥

तेथें तुझी मर्कट कथा । किती असे दावी आतां ।
फार करिसील पाषंडता । झोकसील कवळीनें ॥३३॥

तरी आतां कां करिसी उशीर । मर्कटा दावीं चमत्कार ।
ऐसें ऐकतां वायुकुमर । पूर्ण चित्तीं क्षोभला ॥३४॥

उड्डाण करोनि जाय एकांता । तेथें धरी भीमरुपता ।
न कळतां त्यातें सात पर्वतां । उचलोनिया फेकिले ॥३५॥

नभमंडपी ढगासमान । पर्वत येतसे पंथी गगन ।
तें मच्छिंद्रनाथें दृष्टी पाहोन । स्थिर स्थिर म्हणतसे ॥३६॥

वातप्रेरक मंत्रशक्ति । वाटेंत कोंदली पर्वतीं ।
तो येरीकडे आणिक मारुती । दुसरा पर्वत फेकितसे ॥३७॥

तो दुसरा म्हणतां तिसरा येत । चवथा पांचवा शतानुशत ।
मग एकचि मंत्रे करोनि वात । ठायींचे ठायीं रोधिला ॥३८॥

जैसे कंदुक बाळ खेळती । मध्यें अटकतां परते पंथी ।
तन्न्याय झाला पर्वतीं । ठायींच्या ठायीं जाती ते ॥३९॥

येरीकडे वायुनंदन । पर्वत परतता दृष्टी पाहोन ।
पूर्ण क्षोभला जेवीं कृशान । महाप्रळयकाळींचा ॥४०॥

मग महापर्वत एक विस्तीर्ण । उचलोनि बाहुमस्तकीं अर्पून ।
फेकावां तो मच्छिंद्रनाथानें । निजदृष्टीने देखिला ॥४१॥

मग अब्धिउदक घेऊनि । वायुआकर्षणमंत्र म्हणोनी ।
सबळ झुगारोनि पाणी । वायुनंदन सिंचिला ॥४२॥

तेणें भरोनि शरीरीं वात । चलनवलन सर्व सांडीत ।
ऊर्ध्व झाले दोन्ही हात । मौळीं पर्वत राहिला ॥४३॥

मग ते जैसी स्तंभावरी । रचिली म्हणती द्वारकापुरी ।
तेवी मारुती शिरावरी । पर्वतातें मिरवीतसे ॥४४॥

खाली टाकावया न चले बळ । जेवीं विरला हस्त विकळ ।
पदीं चालावयाही बळ । कांही एक न चाले ॥४५॥

तें पाहोनियां दीन बाळ । हृदयीं कवळी तात अनिळ ।
मग प्रत्यक्ष होऊनि रसाळ । सोडीं सोडीं बाळातें ॥४६॥

तैं अवश्य म्हणोनि मच्छिंद्रनाथ । पुन्हा प्रेरिला मंत्रवात ।
मग मौळींचा उतरोनि पर्वत । ठायींचे ठायीं ठेवीतसे ॥४७॥

मग चलनवलन वातशक्ती । संगीत झाली देहस्थिती ।
मग समीप येऊनि नाथाप्रती । धन्य धन्य म्हणतसे ॥४८॥

यावरी बोलता झाला अनिळ । बा मारुती तुझे न चले बळ ।
तुज मज अतिनिर्बळ । बांधोनि केलें सिद्धानें ॥४९॥

जेणें तुझिया बापा बांधिलें । त्यासी तुझें भय काय आलें ।
त्याचें आचरण तैसें झालें । भक्तिशक्ति अघटित ॥५०॥

म्हणसी सिद्धाची मंत्रस्थिती । अघटित असे वदतां उक्ती ।
तरी माझी भक्ति गुरुची शक्ती । ईश्र्वरी वाचा म्हणतात ॥५१॥

येतुल्या पांच शक्ती क्रियावंतासि । सकळ देवता होती दासी ।
ऐसें ऐकोनि अंजनीसुतासी । परम आनंद मिरवला ॥५२॥

याउपरांतिक मच्छिंद्रनाथ । मारुत मारुती यांच्या चरणीं लागत ।
म्हणे येथोनि तुमचें सख्य उचित । मजवरती असो कां ॥५३॥

मग प्रसन्न चित्तीं समीर मारुती । म्हणती बारे सत्कार्यार्थीं ।
आम्ही वेंचोनि आपुली शक्ती । सुखसंपत्ती तुज देऊं ॥५४॥

जैसे दानवांच्या काजा । कविमहाराज उशना वर्ते वोजा ।
तेवीं त्वत्कार्यार्थ भोजा । शक्ती आपुली वेचूं आम्ही ॥५५॥

कीं सागरीं टिटवी अंड्यांकरिता । आपुल्या शक्ती झाल्या वेंचिता ।
तेवीं महाराजा त्वत्कार्यार्था । शक्ती आपुली वेंचूं की ॥५६॥

कीं विधीच्या संकटांत । विष्णु मत्स्यावतार घेत ।
तन्न्यायें त्वत्कार्यार्थ । शक्ती आपुली वेचूं कीं ॥५७॥

की अवश्य ऋषीचे शापपृष्ठीं । स्वयें विष्णु झाला कष्टी ।
तन्न्यायें तुजसाठी । शक्ती आपुली वेचूं कीं ॥५८॥

कीं रामाच्या उपयोगासी । कपि गेले सीताशुद्धीसी ।
तन्न्यायें तुजसी । शक्ती आपुली वेचूं कीं ॥५९॥

ऐसें वरदवाग्रत्न । ओपूनि प्रीतीं वायुनंदन ।
म्हणतो बा रे तीर्थागमन । जती नाम मिरवी कां ॥६०॥

यावरी बोले मच्छिंद्रनाथ । जती नामें होईन विख्यात ।
परी एक कल्पना उदेली चित्तांत । त्या भ्रांतीते निवटीं कां ॥६१॥

येरु म्हणे कल्पना कोणती । उदेली कामना तुझे चित्तीं ।
नाथ म्हणे तूं सर्वज्ञमूर्ती । आयुष्यभविष्य जाणसी ॥६२॥

ऐसी सर्वज्ञा असोनि नीती । विवाद केला कां मजप्रती ।
आणि भेटी झाली नागाश्वत्थीं । तुझी माझी पूर्वींच ॥६३॥

तें शाबरी विद्येचें कवित्व । करवोनि वर दिधला त्यांत ।
ऐसें असोनि सखया माहीत । रळी व्यर्थ कां केली ॥६४॥

यावरी बोले वायुनंदन । बा तूं करितां श्र्वेतीं स्नान ।
तेव्हां तूतें ओळखोन । तुजपासीं मी आलो ॥६५॥

तूं कवि नारायणाचा अवतार । जननीं भेदिलें मच्छोदर ।
हे माहीत परी कल्पनेवर । चित्त कांहीं उदेलें ॥६६॥

कीं नागपत्रीं अश्र्वत्थासीं । वर ओपिला देवें तुजपासीं ।
परी त्या सद्विद्येचे सामर्थ्यासी । पाहूं ऐसें वाटलें ॥६७॥

यावरी पुढें कार्य आणिक । पडलें तूतें अलोलिक ।
तेथें टिकाव धरणें कौतुक । म्हणोनि शोध शोधिला ॥६८॥

तरी बा आतां येथोनि गमन । स्त्रीराज्यासी करावें मज लक्षोन ।
तेथें नातळे पुरुषप्रवेश पूर्ण । परत्रभुवनीं तो पावे ॥६९॥

बा रे झालें तुझे दर्शन । तुजसीं आहे माझें कारण ।
मज मस्तकीचें ओझे उतरणें । तुझे हातें होईल ॥७०॥

यावरी बोले मच्छिंद्रनाथ । कैसा झालासी ऋणी व्यक्त ।
सर्व कामातें वायुसुत । सांगोपांग निरोपी ॥७१॥

येरु म्हणे योगद्रुमा । रामाचें घडलें दास्य आम्हां ।
सिताशुद्धि पाहोनि उगमा । लंकापति मारविला ॥७२॥

तैं सीता घेऊनि अयोध्ये जातां । परी सीतेच्या कामना वेधली चित्ता ।
आहे दासत्व मारुती करिता । महीलागी हा एक ॥७३॥

तरी हा असो बा संपूर्ण संपन्न । कांता धन सुत एक सदन ।
जरी वितुळे सुख संसारीं साधन । कांतेमागें होतसे ॥७४॥

तरी या मारुतीसी कांता करोन । भोगवूं सर्वसुखसंपन्न ।
परी ब्रह्मचारी मम भाषण । मान्य करील कीं नाहीं ॥७५॥

तरी यातें वचनीं गोंवून । गृहस्थाश्रमी करावा वायुनंदन ।
ऐसें सीतेनें कल्पोन । पाचारिलें आम्हांते ॥७६॥

जवळीं बैसवोनि स्नेहानें । स्वकरें मग मुख कुर्वाळोन ।
म्हणे बा मारुति तूं धन्य । तिहीं लोकीं अससी पै ॥७७॥

तरी बा माझें एक मागणें । देसील तरी उत्तम मानीन ।
यावरी तूंही नकार मजलागोन । देणार नाहीं सहसाही ॥७८॥

उदार वेंचिती आपुला प्राण । परी नकार न देती वाचेकरोन ।
शिबीरायानें कपोताकारणें । मांस दिधलें रती रती ॥७९॥

पाहें श्रियाळ उदारकीर्ती । बाळ दिधलें याचकाहातीं ।
तन्न्यायें त्याच पंक्तीं । तूंही अससी कपींद्रा ॥८०॥

ऐसे ऐकतां जननीवचन । परम तोषला वायुनंदन ।
म्हणे माय वो कामना कोण । उदित करीं देऊन मी ॥८१॥

येरी म्हणे करतलभाष । देसी आपुल्या सद्भावास ।
तरी मम कामनेची हौस । दृश्य करीन तुज बा रे ॥८२॥

मग करीं कर वोपोनि शेवटीं । म्हणे मागाल ते कामना होटीं ।
ते मी देऊनि चित्तसंतुष्टी । मिरवीन जननीये ॥८३॥

येरी म्हणे मम कामना । तुवां आचरावें गृहस्थाश्रमा ।
कांता करोनि संसारउगमा । सर्व सुख भोगावें ॥८४॥

ऐसी ऐकतां वाग्वटी । सप्रेम खोंचला आपुल्या पोटीं ।
म्लानवदन चित्त हिंपुटी । परम संकटीं पडियेला ॥८५॥

मग न देतां मातेसी कांहीं उत्तर । येऊनि बैसला रामासमोर ।
परी चित्तवृत्ति कोमीत मुखचंद्र । श्रीरघूत्तमें पाहिला ॥८६॥

मग जवळी पाचारोनि हृदयीं । धरीत आली दयाळ आई ।
म्हणे बा रे तुझा व्यर्थ केवीं । मुखचंद्र वाळला ॥८७॥

मग प्रांजळीं सर्व कथन । श्रीरामातें निवेदून ।
नेत्रीं अश्रू म्लान वदन । मी करोनियां बसलो ॥८८॥

परी अंतःसाक्ष रघुकुळटिळक । म्हणे वायां न मानीं दुःख ।
स्त्रीराज्याच्या स्त्रिया सकळिक । कांता असती तुझ्याचि ॥८९॥

तरी बा याचें ऐक कथन । कृत त्रेत द्वापार कलि पूर्ण ।
या चोहों युगांतें म्हणती निपुण । चौकडी एक ही असे ॥९०॥

तरी बा ऐशा चौकड्या किती । तीनशे शहाण्णव बोलती मिती ।
तूतें मातें चोहों चौकड्यांप्रती । जन्मा येणें आहेचि ॥९१॥

मी नव्याण्णवावा राम क्षितीं । तूंही नव्याण्णवावा मारुती ।
आणि लंकाधीश याच नीतीं । नव्याण्णवावा असे तो ॥९२॥

यावरी चौदा चौकड्यांचे राज्य रावण । करील ऐसें बोलती वचन ।
परी चौदा अंकींचा आकडा मागोन । आंख नेला विधीनें तो ॥९३॥

मग उरला वरील एक चतुर्थ । तितुक्या चौकड्या राज्य करीत ।
परी सांगावया कारण त्यांत । आपण मारोनि येतसे ॥९४॥

मग आल्यावरी स्त्रीराज्यांत । जाणे लागे मारुती तूतें ।
तरी बा पाळी तुझी निश्चित । आली आहे ती भोगीं कां ॥९५॥

ऐसें म्हणतां श्रीराम वहिला । मग म्यां त्यांतें प्रश्र्न केला ।
की दृढ कासोटी आहे मजला । भेटी केवीं कामरती ॥९६॥

मग राम म्हणे बा ऊर्ध्वरेती । आजपासोनि असे मारुती ।
तयाच्या भुभुःकारें श्वाससंगतीं । गरोदर होती त्या स्त्रिया ॥९७॥

तरि तूं सकळ संशय सांडोन । शैल्यदेशीं करी गमन ।
तुझें ब्रह्मचारीपण । ढळत नाहीं महाराजा ॥९८॥

ऐशी वार्ता होतां निश्र्चितीं । मग म्यां स्वीकारिलें शैल्यदेशाप्रति ।
यावरी तेथेंही स्त्रिया नृपती । मेनका नामें विराजली ॥९९॥

तीतें पृथ्वीची देशवार्ता । ऐकिव झाली कीं पुरुषकांता ।
देशोदेशीं उभयतां । रमत आले स्वइच्छें ॥१००॥

देवदानवमानवांसहित । पशुपक्षीनागजात ।
सकळ स्त्रीपुरुष उभयतां । इंद्रियसुखें सुखावती ॥१०१॥

कामरती मंथनाकार । रतीसी अर्पिती कामिक नर ।
ऐसा जाणोनि मनीं विचार । परम चित्तीं क्षोभली ॥१०२॥

मग तिनें मांडिलें अनुष्ठान । मनामाजी काम वरोन ।
कीं प्रत्यक्ष होऊनि वायुनंदन । रतिरत्न अर्पूं त्या ॥१०३॥

ऐसा काम वरोनि चित्ती । बैसलीसे दृढ तपापरती ।
मांसा तोडोनि यज्ञकुंडीं आहुती । मम नामीं अर्पीतसे ॥१०४॥

ऐसे लोटले द्वादशवर्ष । सकळ आटिलें शरीरमांस ।
मग ती पाहोनि अति कृश । प्रसन्न झालों मी तीतें ॥१०५॥

परि तीतें होतां माझी भेटी । पदीं मौळी घालोनि मिठी ।
म्हणे अर्थ जो उद्भवला पोटीं । तो सिद्ध करीं महाराजा ॥१०६॥

मग मी विचारिता झालों तीतें । कीं कवण कामनासरिता भरिते ।
मज सांगोनि अर्थरसातें । सुखसमुद्रा मेळवीं ॥१०७॥

ऐसें ऐकतां वचनोत्तर । म्हणे महाराजा वायुकुमर ।
तुझेनि स्त्रिया गर्भिणी समग्र । होऊनि मिरवती महाराजा ॥१०८॥

तरी तूं सकळांचा प्राणेश्र्वर । स्मरा ओपी भुभुःकार ।
तरी ते नादें रतिनार । सुख पावे सकळांसी ॥१०९॥

तरी नादबुंदा सुखासना । मैथुनरतीं धरीं कामना ।
हे मार्ग सकळ देशकारणा । स्वर्गमृत्युपाताळीं ॥११०॥

तरी कां कर्म आमुचेंचि ओखट । स्वप्नीं दिसेना ऐसा पाठ ।
तरी तूं स्वामी आमुचा अलोट । तें सुख आम्हां मिरवीं कां ॥१११॥

ऐसें वदतां स्त्रिया भूषणीं । मग मी बोलिलों तिये लागोनी ।
कीं ऊर्ध्वरेता जन्माहूनी । दृढकासोटी विराजिलों  ॥११२॥

जेथें उदय झालों जठरीं अंजनी । ते उदरा दृढकौपिनी ।
मातें प्राप्त शुभाननी । कनककासोटी ती असे ॥११३॥

तस्मात् दृढ इंद्रियसंपत्ती । ढाळे लागले भांडारग्रंथीं ।
तेणें इंद्रियव्यवहारशक्ती । जगामाजी मिरवेना ॥११४॥

म्हणूनि कामा उर्ध्वगमन । श्र्वासोक्त रतिकामद्रुम ।
तुम्हां स्त्रियांचा रतिआश्रम । शांत तेणे पावतसे ॥११५॥

तरी त्वतपाच्या श्रमध्वजा । मच्छिंद्र नगरीं विराजवूं ओजा ।
तें चित्तदैव रतिकाजा । कामभक्तीं तुष्टेल ॥११६॥

म्हणोनि मच्छिंद्र आहे कोण । तरी तो प्रत्यक्ष कविनारायण ।
त्वत्तपाच्या कामीं बैसोन । फलद्रुम होईल कीं ॥११७॥

ऐसें बोलोनि तीर्थावतीं । तुष्ट केली सकाम अर्थीं ।
तरी तूं जाऊनि मनोरथीं । तुष्ट करीं महाराजा ॥११८॥

येरु म्हणे ऊर्ध्वरेता । मातें कार्य हें निरोपितां ।
तरी ब्रह्मचर्यत्व समूळ वृथा । आंचवले जाईल ॥११९॥

मी तों उदास कामशक्तीं । नोहे म्हणतील नाथपंथी ।
जती नामीं जगविख्याती । जगामाजी मिरवलों ॥१२०॥

तरी ऐसी कुकर्मराहटी । मातें घडोनि येतां जेठी ।
मग वाग्देवतानिंदादिवटी । येऊनि जगीं मिरवेल ॥१२१॥

यावरी आणिक सिद्ध जगीं । नाथपंथी आहेत योगी ।
तेही योगपंथ ते प्रसंगीं । विटाळ माझा करतील ॥१२२॥

एवं स्त्रीसंग अश्लाघ्य फार । अपकीर्तीचें दृढ भांडार ।
सर्वविनाशी मोहनास्त्र । स्वीकारावें हें वाटेना ॥१२३॥

स्त्रियांसंगें बहु नाडले । अपकीर्ती जगीं मिरवले ।
आणि सर्व सुकृता आंचवले । रितें पोतें तें वाताचें ॥१२४॥

पाहें अमरेंद्र झाला भग्न । चंद्र मिरवला कलंकेकरुन ।
समूळ राज्यविनाश रावण । स्त्रीलोभें नाडला तो ॥१२५॥

विधिसुताची ब्रह्मकासोटी । तीही क्षणमात्रें झाली सुटी ।
साठ पोरे निर्मूनि पोटीं । दैन्यभाजा वरियेली ॥१२६॥

याचि नीती तदा तात । अकर्मप्रवाही कन्ये रत ।
विधि ऐसे नाम उचित । अविधिपणें बुडविलें ॥१२७॥

पहा तपी तो त्र्यंबक । तपियांमाजी असे अर्क ।
परी कामदरीं अस्तोदक । भिल्लिणीउदधीं लुब्धला ॥१२८॥

तन्न्याय तपोजेठी । काम रंभेच्या करोनि पोटीं ।
आंचवोनि तप घे नरोटी । तन्न्यायचि मिरवतसे ॥१२९॥

ऐसा विश्र्वामित्र तो अमित्र झाला । याची नीतीं वदसी मला ।
तरी वन्ही कामदरीला । व्याघ्रभया नांदविसी ॥१३०॥

ऐसें ऐकोनि मच्छिंद्रवचन । म्हणे बा रे योगद्रुमण ।
ही अनादि राहटी पूर्ण । भोग भोगितां निर्दोष ॥१३१॥

जैसें रामें मजला कथिलें । नव्याण्णव मारुती असे वदले ।
तन्न्यायें  तुम्ही भले । नव्याण्णवावा अससी तूं ॥१३२॥

तरी अनादि राहटी । भोगिता झाला भामिनी वीस कोटी ।
मौनिनाथ येऊनि पोटीं कीर्तिअर्क मिरवेल ॥१३३॥

तव तात जो उपरिचर वसु । तो तव उदरीं येईल वसु ।
कीर्ति ते महाप्रकाशु । महाप्रचंड मिरवेल ॥१३४॥

ऐसें सांगोनि वायुसुत । प्रसन्न केलें चित्त दैवत ।
मग वरप्रदानवाणी रुकारवंत । मच्छिंद्रनाथा देतसे ॥१३५॥

जैसें शुक्रें अमित्रसुता । प्रसन्न होऊनि चित्तसविता ।
देऊनि मंत्रसंजीवनी अर्था । प्रभूलागीं मिरवला ॥१३६॥

तेवीं अमित्रकळजा । राज्य स्थापिलें भक्तिकाजा ।
नेणूं बिभिषण शत्रु अनुजा । केला सरता चिरंजीव ॥१३७॥

तन्न्यायें घातक वसु । नेणोनि कामशरा पासु ।
रुकार ते समयासु । अंजनीसुत पैं केला ॥१३८॥

मग करोनि नमनानमन । अवश्यपणें करितां गमन ।
अदृश्य पाहोनि वायुनंदन । मच्छिंद्रनाथ चालिला ॥१३९॥

सहज चालिला महीपाठीं । अर्थी हिंगळा द्यावी भेटी ।
ऐसें गमोनि तया वाटीं । येऊनियां पोचला ॥१४०॥

तवं ते शक्तिद्वारीं । रक्षक असती दक्षाचारी ।
अष्टभैरव कृतांत संगरीं । जिंकू पाहती कृतांता ॥१४१॥

आणि शतकोटी चामुंडा । शंखिनी डंखिनी प्रचंडा ।
त्याही तीव्र ब्रह्मांडा । ग्रासूं पाहती कृतांतपणी ॥१४२॥

यावरी अर्णव बहु कर्कश । नाना पर्वत विशेष ।
त्यांत व्याघ्रादि सावजें रीस । येऊं येऊं म्हणताती ॥१४३॥

म्हणे ते अर्णव सहज बोली । परी नोहे कृतांताची बैसे पाली ।
कीं पूर्वी दानवांनीं आणोनि ठेविली । भयें माया त्या ठायीं ॥१४४॥

की तें अर्णव पाहतां सहज । तैंचि देवतांचें तेज ।
विरुनि जाय मोडे माज । नको नको म्हणवूनी ॥१४५॥

कंटकवन जाळिया संधी । भयानक सावजें अपार मांदी ।
पाहतांक्षणी कामनाबुद्धी । विरोनी जाय तत्काळ ॥१४६॥

तेथें न पावे वायुनंदन । परम भयभीत मन ।
कृतांतपत्नीचें कानन । भक्षील म्हणोन पळतसे ॥१४७॥

असो ऐशी वातगोष्टी । मित्र उदेल परम पाठीं ।
कीं येथे संचरतां रश्मिदाटी । ग्रासील मग काय करुं ॥१४८॥

येऊनि ते परी कानन पाहतां । रश्मी संचारुं न देई सविता ।
असो ऐशी काननवार्ता । संकट भयाचें स्थान चित्तातें ॥१४९॥

तेथे सिद्धमुनी राव । संचरेल आपुल्या प्रतापें गौरव ।
ती कथा रसज्ञ ज्ञानदेव । श्रीगुरु माझा वदेल ॥१५०॥

तरी स्मृतीं ठेवोनि हेत । प्राशन करा कथामृत ।
मग भवरोगाचें अपार भरितें । दुःखक्लेश नांदेना ॥१५१॥

हा ग्रंथ केवळ चिंतामणी । हरेल चित्ताची काळजी मुळींहूनी ।
जैसे वृश्र्चिकदंशालागोनी । विष शोषी महाराजा ॥१५२॥

तरी होऊनि सद्विवेक । सांडा कुटिलपणीं तर्क ।
निंदा दोष विघ्न भातुक । सेवूं नका सहसाही ॥१५३॥

निंदाशक्ती परम पापिणी । अतिरंजक नीचवदनी ।
परी आमुची मायबहिणी । पवित्र करील आमुतें ॥१५४॥

जो या निंदेसी प्रतिपाळील । तो सखा अद्भुत आमचा स्नेही विपुळ ।
पातकमळांचे क्षालन करील । वारंवार इच्छीतसे ॥१५५॥

धुंडीसुत नरहरिवंशीं । मालू स्नेह करी निंदकासी ।
बहुत आयुष्य इच्छी त्या मानवासी । उपकारी म्हणोनी ॥१५६॥

तरी असो आदर श्रोतीं । तुम्हीं न बैसावें तया पंगतीं ।
मालू तुम्हातें हीच विनंती । वारंवार करीतसे ॥१५७॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । तृतीयोध्याय गोड हा ॥१५८॥

श्रीकृष्णार्पणमस्तु ॥ श्रीनवनाथभक्तिसार तृतीयोध्याय संपूर्ण ॥

