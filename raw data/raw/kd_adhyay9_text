श्रीगणेशाय नमः ॥ श्रीगुरुभ्यो नमः ॥

जयजयाजी जगदुद्धारा । अवतारदीक्षाज्ञानेश्र्वरा ।
अघटितमायावतारधरा । भिंतीवाहना गुरुराया ॥१॥

रेड्यामुखीं वेदोच्चार । करुनि तोषविले सकळ विघ्न ।
फोडोनि भगवद्गीताभांडार । सकळ जनां वाढिलें ॥२॥

ऐसा तूं कविमहाराज । तरी मम कामनेचें धरुनि चोज ।
ग्रंथार्थी विपुल सुरस । दिधली भाक मच्छिंद्रास ॥३॥

मागिले अध्यायीं कथा सुरस । दिधली भाक मच्छिंद्रास ।
वर देऊनि वातचक्रास । गमन करिता पैं झाला ॥४॥

आणि श्रीरामाची झाली भेटी । तेणेंहीं वर ओपूनि शेवटीं ।
पाशुपतरायाची रामाचे पोटीं । कामना संतुष्ट केली मच्छिंद्र ॥५॥

असो आतां येथूनि मच्छिंद्रनाथ । सप्त मोक्षपुर्या  पाहुनि त्वरित ।
अयोध्या मथुरा अवंतिका यथार्थ । काशी काश्मिरी पाहिलीं ॥६ ॥

मिथिला प्रयाग गया सुरग । तेथें नमूनि विष्णुपदास ।
अन्य तीर्थें करुनि बंगालदेश । चंद्रागिरीस तो पातला ॥७॥

गांवांत करितां भिक्षाटन । तों सर्वोपकारा दयाळू ब्राह्मण ।
तयाचे दृष्टी पडतां सदन । झालें स्मरण भस्माचें ॥८॥

मनांत म्हणे याच सदनीं । पुत्रमंत्रसंजीवनी ।
वरदभस्मी सिद्ध करुनी । दिधली होती निश्र्चयें ॥९॥

तरी ती साध्वी विप्रजाया । सरस्वती नामें होती जया ।
सर्वोपय्कारी दयाळ द्विजभार्या । सुकृत होतें तियेचे ॥१०॥

तरी द्वादश वर्षे पोटल्यापाठीं । पुन्हां मी येईन शेवटीं ।
ऐसें वदोनि भस्मचिमुटी । सरस्वतीतें दिधली असे ॥११॥

तरी त्या मायेचा शोध करुन । पाहूं तियेचा वरदनंदन ।
ऐसें हृदयीं मच्छिंद्र आणून । सदनामाजी प्रवेशला ॥१२॥

उभा राहूनि विप्रांगणीं । हे सरस्वति ऐसी पुकारी वाणी ।
तंव ती ऐकूनि शुभाननी । बाहेर आली अति त्वरें ॥१३॥

येतां देखिला योगद्रुम । मग भिक्षा घेऊनि उत्तमोत्तम ।
म्हणे महाराजा भिक्षान्न । झोळीमाजी स्वीकारीं ॥१४॥

मच्छिंद्र म्हणे वो शोभाननी । तव नाम काय तें ऐकूं दे कानीं ।
येरी म्हणे सरस्वती अभिधानी । लोकोपचारें मज असे ॥१५॥

उपरी मच्छिंद्र बोले तीतें । नाम काय तव भ्रतारातें ।
येरी म्हणे सर्व त्यातें । दयाळपती म्हणताती ॥१६॥

नाथ म्हणे तुम्ही कवण जाती । गौड विप्र म्हणे ती तैं सरस्वती ।
ऐसें ऐकूनि खूण चित्तीं । मिळाली तेव्हां नाथाच्या ॥१७॥

मच्छिंद्र म्हणे माये ऐक । दावीं कोठे तव बाळक ।
येरी म्हणे जी पुत्रमुख । पाहिले नाही अद्यापि ॥१८॥

मच्छिंद्र म्हणे बोलसी कां खोटें । म्यां वरदभस्माचीं दिधली चिमुट ।
भस्म नोहे तें संजीवनीपीठ । पुत्ररुपींचे दर्शवीं ॥१९॥

दाखवी परी तो पुत्र कैसा । अजरामर मागें सोडिला कैसा ।
तेजःपुंज अन्यून अनिळ महेशा । ऐसा पुत्र असेल कीं ॥२०॥

असो भस्मचिमुटी ऐकतां वाणी । खूणयुक्त झाली नितंबिनी ।
परी भस्मचिमुटीतें उकिरडाभुवनीं । सांडिलें अन्याय वाढला ॥२१॥

तेणेंकरुनि जाहली भयग्रस्त । हृदयीं संचरला कंपवात ।
चित्ती म्हणे आतां हा नाथ । शिक्षा करील मजलागीं ॥२२॥

नेणों शापें करील भस्म । कीं तोडील स्वशक्तीनें माझा काम ।
कीं तरुरुप हो ऐसा शाप देऊन । सांडूनि जाईल अवनीतें ॥२३॥

आधीं मी अल्पबुद्धीपासुनी । घेतल्या आहेत नितंबिनीवाणी ।
कीं कानफाट्याची विपरीत करणी । अविद्यार्णवी असती ते ॥२४॥

नाटक चेटक कुडे अपार कपट । जाणती दुर्गुण परम पापिष्ट ।
जाया पाहुनि उत्तम बरवट । स्तुती करिती तियेची ॥२५॥

दिनमानपर्यंत कुत्री । उत्तम जाया करिती रात्रीं ।
मग शयनीं घेऊनि शेजपात्रीं । भोग भोगिती दुरात्मे ॥२६॥

ऐसें पूर्वीं मज श्रुत । सखियामुखीं श्रवण केलें होतें ।
परी तोचि बोल समस्त । सत्य होऊं पाहतसे ॥२७॥

तरी आतां कपाळ फुटकें । होणार ते होऊ शके ।
कानफाट्या करुनि चेटकें । दशा करील कीं माझी ॥२८॥

तरी यातें कवण उपाय । कांहीं सुचेना करुं काय ।
हा ओळख धरुनि समय । साधूनि आला परतोनि ॥२९॥

ऐसें रीतीं मनीं जल्पत । तरी गात्रें थरथरा कापत ।
अत्यंत भयाचें भरुनि भरतें । शुद्धि पात्रा सोडिलें तिनें ॥३०॥

यावरी नाथ म्हणे वो जननी । पाहसी काय तूं पिशाचपणीं ।
पुत्र कोठें तो दावी नयनीं । उशीर न लावीं वो माते ॥३१॥

ऐसिया बोलाची होतां दाटी । मग विचारी हृदयीं गोरटी ।
कीं यासी वदावी खरी गोष्टी । वृत्तांत जितुका झाला तो ॥३२॥

खरेपणीं आहे वर्म । मिथ्यावादी होय न शर्म ।
दैवे अन्यायसाफी होऊन । मुक्त होतसे तो प्राणी ॥३३॥

तस्मात् जी खरी सत्यनीती । त्यांत साहते बहु असती ।
पांचांमुखी वदूनि श्रीपती । मुक्त करी अन्यायीं ॥३४॥

तस्मात राहो अथवा जावो प्राण । पुढें येवी कैसे घडून ।
परी सत्य वाचे खरें भाषण । वृत्तांत झाला तैसा वदूं ॥३५॥

मग चरणीं ठेवूनि माळ । उभय जोडूनि करकमळ ।
म्लानमुख दीन विकळ । वृत्तांत सकळ निरोपी ॥३६॥

म्हणे महाराजा क्षमाशीळा । आपण जो कां प्रसाद दिधला ।
परी अन्याय मज पासूनि झाला । भस्म गारी सांडिलें ॥३७॥

सांडिले म्हणाल काय म्हणून । तरी विश्वासें व्यापिलें नव्हतें मन ।
भस्मानें पुत्र होईल कोठून । ऐसें म्हणून सांडिलें ॥३८॥

शेजारी असती बोलती जन । दारा म्हणती प्रज्ञावान ।
खरें नाहे निरुपण । केले विचित्र तुजलागी ॥३९॥

तेणें संशय आणूनि मनीं । नेणीं कैसी घडेल करणी ।
जठरीं पेटला कोपवन्ही । तरी आपणची भोगावा ॥४०॥

अपत्याकरितां परम आहेत । परगृहीं मिरवावें कां यथार्थ ।
म्हणोनि गौप्य धरिलें चित्तांत । समस्ती वदलीसे ॥४१॥

जन्मांत आल्या परोपकार । करावा हें शास्त्रनिर्धारे ।
न घडेल तरी उपकार । अनुपकार करुं नये ॥४२॥

उत्तम वृक्षाची करावी लावणी । न घडे तरी न टाकावा खंडूनी ।
धर्म करावा न मेदिनीं । वारुं नये कवणातें ॥४३॥

आपण स्वतां तीर्थासी जावें । न घडे तरी परा न वारावें ।
विवाहकार्य कदा न मोडावें । आपुली बुद्धी वेंचुनियां ॥४४॥

गौतमीं करुं जातां चोरी । तेथे वेचूं नये वैखरी ।
तस्करातें मारिता अधिकारी । आड त्यातें होऊं नये ॥४५॥

सुतापाशी पित्याचे अवगुण । सांगूनि न करावें मन क्षीण ।
सुनेपाशीं सासू हीन । म्हणूं नये कदापि ॥४६॥

कूप तडाग मळे बागाईत । करतां वारुं नये कवणातें ।
कोणी कीर्तनासी असतील जात । आड येऊं नये त्यासी ॥४७॥

आपुली वैखरी वेचल्यांत । होऊं पाहे पराचे अनहित ।
तरी ते विचारुनि स्वस्थचित्तांत । मौनें कांहीं न बोलावें ॥४८॥

ऐसें जाणोनि सरस्वती । सत्य बोलली ती युवती ।
कीं महाराजा विश्वास चित्तीं । ठसला नव्हता त्या वेळे ॥४९॥

ऐसिया युक्तीप्रयुक्तीकरुन । भावाभावी दृष्टी वेंचून ।
जेणे जनांचे होय कल्याण । तोचि अर्थ करावा ॥५०॥

म्हणूनि भस्माचें सांडवण । मज दयाळा घडलें पूर्ण ।
काय करुं दैवहीन । उपाय तो अपाय झालासे ॥५१॥

कीं वाटे चालतां चाली । धनाची ग्रंथिका पुढें आली ।
परी दैवहीना बुद्धी संचरली । अंध व्हावें तें समयीं ॥५२॥

कीं कल्पतरुच्या वृक्षाखालीं । कल्पिली कल्पना फळा आली ।
कीं पिशाचवत बुद्धी संचरली । दैवहीना शेवटीं ॥५३॥

तन्न्यायें मातें झालें । आतां क्षमा करावी माउले ।
अज्ञानपणें उडविलें । हित माझे महाराजा ॥५४॥

परी ही ऐकतां वाणी । मच्छिंद्र खिन्न झाला मनीं ।
म्हणे स्त्रिया जाती पापरुपिणी । अविश्र्वासाचें भांडार हें ॥५५॥

हिताहित कदा न जाणती । भलतेसें पद ठेविती ।
आपण बुडूनि दुसर्याीस बुडविती । बेचाळीस पूर्वजांसी ॥५६॥

स्त्रियांसंगें लाभ किंचित । कांहीं दिसेना सकळ अनहित ।
उगाचि रावे भडाइत । वृषभ जेवीं वनीचा ॥५७॥

उदयापासूनि सायंकाळ । कष्ट अमित होती तुंबळ ।
एक क्षणही चित्त शीतळ । विश्रांतीतें मिळेना ॥५८॥

या विषयसुखाची परी । मानावी जरी हृदयांतरी ।
तेथें होय स्वशक्तिबोहरी । निर्बळपणीं मिरवावें ॥५९॥

ऐसी जीवासी अवस्था होय । मेलिया नरकामाजी जाय ।
केल्या कर्माचें रुप फेडाया । आचरण कांहीं नसेचि ॥६०॥

शिष्यपाप गुरुनाथा । स्त्रीपाप भोगणें भर्ता ।
तस्मात जिकडे तिकडे पाहतां । अनर्थाचें मूळ ती ॥६१॥

तस्मात स्त्रियांचे बुद्धी लागे जन । तो प्राणी गा प्रज्ञाहीन ।
महामूर्ख अति मलीण । दुष्कर्माचा भांडारी ॥६२॥

तन्न्यायें मी मूर्ख झालों । या बाईच्या बोलीं लागलों ।
वरदमंत्रभस्म ओपिलों । सूर्यवीर्या आणोनी ॥६३॥

याउपरी आणिक वर । मंत्रसंजीवनी आहे अमर ।
सूर्यवीर्ये देहवर । रचिला असेल कोठेंही ॥६४॥

तरी आतां ठाव सांडिला । शोध करुनि पाहूं वहिला ।
ऐसा मनीं विचार केला । सरस्वतीतें बोलतसे ॥६५॥

म्हणे माय वो ऐक वचन । घडलें घडो दैवयोगानें ।
तरी सांडिलें भस्म तें ठिकाण । मम दृष्टीसी दावीं कां ॥६६॥

तुजवरी क्षोभ करावा कांहीं । तरी पदरीं कांही पडत नाहीं ।
तरी सांडिला ठाव माझें आई । निजदृष्टीं दावी कां ॥६७॥

ऐसे बोलतां नाथ वाणी । भय फिटलें मुळींहूनी ।
प्रांजळ चित्ते शुभाननी । मुखचंद्रा उचंबळी ॥६८॥

म्हणे महाराजा योगद्रुमा । सांडिला ठाव दावित्यें तुम्हां ।
पुढे चाले उगमा । नाथ जातसे सवें सवें ॥६९॥

तंव तो उकिरडा केर उद्दाम । गोंवर पडिला पर्वतासमान ।
तेथें जाऊनि सुमधुम । नाथाप्रती सांगतसे ॥७०॥

हे महाराजा तपाजेठी । येथे सांडिली भस्मचिमुटी ।
ऐसें ऐकोनि नाथ होटीं । हांक मारी बालकातें ॥७१॥

हे हरीनारायण प्रतापवंता । मित्रवर्या सूर्यसुता ।
जरी असशील या गोवरांत । नीघ त्वरित या समयीं ॥७२॥

या गोवरगिरींत नरदेहजन्म । मिरवला असें तूतें उत्तम ।
तरी गोरक्ष ऐसें तूतें नाम । सुढाळपणीं मज वाटे ॥७३॥

द्वादश वर्षेपर्यंत । बैसलासी गोवररक्षणार्थ ।
म्हणूनि गोवररक्षक नाम तूतें । पाचारितों स्वच्छंदे ॥७४॥

तरी आतां न लावी उशीर । हे गोरक्षनाथा निघे बाहेर ।
ऐसें वदतां नाथ मच्छिंद्र । बाळशब्द उद्देला ॥७५॥

म्हणे महाराजा गुरुवर्या । गोरक्ष असें मी या ठाया ।
परी गोवरनगानें गुंफित काया । भार मौळीं विराजला ॥७६॥

तेणेंकरुनि शरीरवेष्टण । झालें आहे दडपण ।
तरी गौरीयाते विचारुन । बाहेर काढीं महाराजा ॥७७॥

ऐसें ऐकूनि बोले उत्तर । लौकरी आणून लोहपत्र ।
मही विदारुनि नगगौर । बाळतनू काढिली ॥७८॥

काढिली परी ती तनुलता । बालार्ककिरणीं दिसे समता ।
कीं घनमांदुसी विद्युलता । चमक दावी आगळी ॥७९॥

कीं पूर्ण चंद्र प्रकाश पौर्णिमेचा । दिशा उजळे समयीं निशीच्या ।
तेवी तनुगर्भ मदनाचा । जगामाजी मिरवला ॥८०॥

कीं दुसरा ईश तो चक्रधर । त्यजोनि आतां मूर्तिसार ।
वीट मानूनी क्षीरसागर । म्हणूनि येथें आला असे ॥८१॥

कुंकुमाकार पदपंकज । सरळ आंगोळ्या तेजःपुंज ।
चंद्राकारसम विराजे । नखें अग्र आंगोळी  ॥८२॥

घोटींव सुनीळ अपूर्व देखा । कीं इंद्रनिळाची झळके बिका ।
मनगटावरी अलौलिका । सकळ पोटरी विराजे ॥८३॥

गुडघ्यावरी जानुस्थळ । जैसे स्तंभ कर्दळीचे उभय सरळ ।
त्यावरी कटितटा अति निर्मळ । हरिमाजासम जाणावी ॥८४॥

कटीवरती नाभिधाम । त्यावरतें हृदय अति सुगम ।
सुगम परी विद्याधाम । ऐसेपरी वाटतसे ॥८५॥

सरळ बाहु स्कंधीं शोभत । परी आजानबाहु दिसों येत ।
तयामाजी जग समस्त । उभ्या कर्दळी मिरवती ॥८६॥

त्यातेंही अंगुळ्या सरळ प्रकाम । तयांअग्रीं नख उत्तम ।
चंद्राकृती तेज उत्तम । कोर जैसी द्वितीयेची ॥८७॥

असो स्कंधामाजी ग्रीवा सकळ । घोटितां बीक दावी सकळ  ।।
तयावरी हनुवटी निर्मळ । अधरोपरी शोभतसे ॥८८॥

अधर दंत जिव्हेसहिेत । आनन (मुख) केवळ चंद्र मूर्तिमंत ।
परी आनन नोहे धाम निश्र्चित । वेदधनाचें विराजे ॥८९॥

सरळ नासिका शुकाग्रवत । उभय चक्षु विशाळवंत ।
चक्षु नव्हेत ते शशिआदित्य । नांदावया विराजे ॥९०॥

भाळ विशाळ कबरी (कुंतल, केस) भार । कुरळ वरती पिंगटाकार ।
ऐसा महाराज सर्वेश्र्वर । उदया आला वाटतें ॥९१॥

द्वादश वर्षे अलोलिक । सर्वगुणी पाहतां बालक ।
सरस्वतीनें भाळी देख । तर्जनीतें लाविलें ॥९२॥

मनांत म्हणे ती गोरटी । आहा जनीं मीच करंटी ।
ऐसा पुत्र माझिये पोटीं । येतां दैवें उच्छेदिला ॥९३॥

चित्तीं उठोनि परम तळमळ । नेत्रीं दाटलें अपार जळ ।
मोहें करपें हृदयकमळ । रुदनसंवादा अनुवादी ॥९४॥

तें पाहूनि मच्छिंद्रनाथ । म्हणे खेद कां वो करिसी व्यर्थ ।
तुझा नव्हता तो सुत । प्राप्त कैसा होईल ॥९५॥

पहा पहा अन्नयोग । श्र्वान पराचा भक्षितो भाग ।
परी उलटोनि रसनामार्ग । श्र्वान दैवें विराजे ॥९६॥

तन्न्यायें मूर्तिमंत । विभाग नसे हा ऐसा सुत ।
आता शोक करिसी कां व्यर्थ । नवशापविभाग ( नवा शाप मिळेळ ) मिरविसी ॥९७॥

तरी जा तूं येथूनी । नाहक घेसील शापवाणी ।
माझा कोप प्रत्यक्ष अग्नी । ब्रह्मादिकां साहेना ॥९८॥

ऐसी बोलिला क्रूर वार्ता । सरस्वती पावली भय चित्ता ।
मागें पाऊल ठेवूनि तत्त्वतां । निजसदना पातली ॥९९॥

येरीकडे गोरक्षनाथें । येऊनि वंदिलें गुरुपदातें ।
मच्छिंद्रनाथ तो प्रसन्नचित्तें । अनुग्रह ओपितसे ॥१००॥

ॐ इति एकाक्षर अक्षर । संबोधीत समग्र ।
नारायणी नामोच्चार । मंत्रविधीनें निरोपिला ॥१०१॥

वरदहस्त ठेवूनि मौळीं । सकळ निवटिली अज्ञानकाजळी ।
वरदविभूती चर्चूनि भाळीं । मुख कुरवाळीं प्रेमानें ॥१०२॥

मग हस्त धरोनि तत्त्वतां । म्हणे तान्हुल्या ऊठ आतां ।
महीचे गोचर करुनि तीर्था । हरिपरायणा सकामातें ॥१०३॥

अवश्य म्हणूनि गोरक्षनाथ । सलीन चरणीं माथा ठेवीत ।
श्रीमच्छिंद्राचा धरुनि हस्त । गमन करिता पैं झाला ॥१०४॥

चंद्रागिरीस्थान सोडूनि । करिती जगन्नाथीं गमन ।
तों मार्गी जातां एक ग्राम । कनकगिरि लागला ॥१०५॥

मच्छिंद्र पाहता ग्राम सुरस । बोलतां झाला गोरक्षास ।
बा रे प्रारंभ क्षुधेस । जठरामाजी दाटला ॥१०६॥

कक्षेमाजी घालूनि झोळी । बा रे संचरोनी वस्तिमेळीं ।
भिक्षा मागूनि ये वेळीं । क्षुधा माझी हरी कीं ॥१०७॥

अवश्य म्हणूनि गोरक्षनाथ । सत्वर झोळी कक्षे घेत ।
संचरोनि कनकग्रामांत । भिक्षा मागे घरोघरीं ॥१०८॥

भिक्षा मागतां अति उद्देशीं । तंव तो गेला एका विप्रगृहासी ।
तेथें पाहतां ते दिवशीं । पितृश्राद्ध मिरवलें ॥१०९॥

विप्र करुनियां भोजन । उपरी मागत्यासी देतसे अन्न ।
ते संधीसी गोरक्ष जाऊन । ' अलख ' आदेश जल्पतसे ॥११०॥

तंव त्या घरची नितंबिनी । महाप्राज्ञिक सुस्वरुपिणी ।
क्षमाशांतीची लावण्यखाणी । सर्चगुणीं संपन्न ॥१११॥

तिनें पाहतां गोरक्षनाथ । भाविती झाली चित्तांत ।
म्हणे धन्य हें बाळ अतित । चांगुलपणीं मिरवतसे ॥११२॥

प्रत्यक्ष मातें भासे कैसा । कीं बालार्कतनूचा ओतिला ठसा ।
कीं हरुनि चपळेचे (विद्युल्लता) मांदुसा (पेटी) । महीलागीं उतरला ॥११३॥

परी हा तापसी योगी वरिष्ठ । मातें भासतो योग हा श्रेष्ठ ।
पूर्वीचा कोणी योगभ्रष्ट । जगामाजी मिरवतसे ॥११४॥

ऐसें जाणूनि लवडसवडी (सत्वर) । पात्रीं पदार्थ स्वकरें वाढी ।
अन्नसामग्री अति तांतडी । घेऊनि आली भिक्षेसी ॥११५॥

खाज्या करंज्या पदार्थ धिवर । पोळी भात शिरा कचोर ।
मालपुव्यादि सुकुमार । परम मृदू भक्ष्य तो ॥११६॥

चोटी मुगदळ बुंदी विशेष । पूर्ण पोळिया विस्तीर्ण पात्रास ।
घार्याु पुर्या  पंचमधुरस । श्रद्धा ठेविल्या ॥११७॥

वड्या पातवड्या शाखा बहुत । सौम्यमठ्ठकाचे द्रोण भरित ।
कोशिंबिरी  आंबेरायतें । बहु भात चटणिया ॥११८॥

कढी सांबारें वडे त्यांत । सार आमटी चणचणीत ।
नाना द्रोण भरुनि घृत । मेतकुटादि वाढिलें ॥११९॥

मध्यभागीं ठेवूनि भात । त्यावरी वरण कनकवर्णांत ।
तळीं वडे पोखरे दह्यांत । घालोनियां वाढिले ॥१२०॥

ऐसियापरी षड्रसान्न । घवघवीत पात्र वाढून ।
श्रीगोरक्षापुढे ठेवून । नमस्कारी प्रीतीनें ॥१२१॥

गोरक्ष पाहतां पात्र सुरस । मनीं वाटला परम हर्ष ।
चित्तीं म्हणे त्या नितंबिनीस । धन्य धन्य माउले ॥१२२॥

अहा आम्ही कोठील कोण । नोहे इष्ट सोयरे जन ।
आम्हासाठीं सिद्ध करुन । पात्र वाढून आणिलें ॥१२३॥

पात्र पहा घवघवीत । हें पात्र नोहे यथार्थ ।
शिवलिंगी शोभला भात । पात्र शाळुंका मिरवली ॥१२४॥

नाना पदार्थ अर्थप्रकरण । तें शिवासी अपार सुगम ।
कीं शिवलाखोली ढांसळून । शाळुंकाते मिरविली ॥१२५॥

कीं प्रीतीं पाहतां तो भात । सकळ अन्नाचा प्रभु शोभत ।
पात्रमहीतें प्रीतीनें बहुत । नाना पदार्थ मिरवले ॥१२६॥

तरी शाक नोहे पृतनामेळ । खाजे मंत्री दिसे सबळ ।
मौळीं छत्र तेजाळ । वरान्न हें मिरवले ॥१२७॥

ऐसा भास भासूनि हृदयीं । पात्र कक्षझोळींत ठेवी ।
आशीर्वचनें तोषवूनि बाई । जाता झाला महाराज ॥१२८॥

चित्तीं म्हणे उदरापुरतें । प्राप्त अन्न झालें मातें ।
आतां वेंचूनि स्वकष्टातें । केवीं हिंडावें घरोघरीं ॥१२९॥

ऐसा विचार करुनि चित्तीं । येऊनि वंदिलें श्रीगुरुमूर्ती ।
भिक्षाझोळी कक्षेंतूनि निगुती । काढुनि ठेवी पुढारां ॥१३०॥

तंव ती प्रत्यक्ष तपोमौळी । विकासूनि पाहे झोळी ।
तंव तें अन्न सुंदर परिमळीं । निजदृष्टीं देखिलें ॥१३१॥

मग तें घेऊनि आपुलेपासीं । भोजन करी योगींद्र तापसी ।
अन्न स्वादिष्ट रसनेसी । लागता भक्षी आवडीनें ॥१३२॥

मुखामाजी कवळ करितां । रसना न लावी दंतां ।
म्हणे हे तरकी (वाढ) होतील आतां । लवडसवडी लोटीतसे ॥१३३॥

जठरभांडारीं भरुनि भरतें । आणीक इच्छे नाहीं पुरतें ।
परी सर्व पदार्थ कामनायुक्त । वडा प्रिय मिरवला  ॥१३४॥

परी पदार्थ अपूर्वपणीं । कामना येथें राहिली मनीं ।
कीं वडा आणीक असतां भोजनीं । चांगुलपणा मिरवतो ॥१३५॥

ऐसी चित्तीं कल्पना आणून । पाहता झाला गोरक्षवदन ।
तों सच्छिश्य ओळखून । बोलतां झाला गुरुसी ॥१३६॥

म्हणे महाराजा तपोघना । कवण कामना आली मना ।
तो अर्थ उघड दावूनि वचना । आम्हां कार्या निरोपावें ॥१३७॥

येरु म्हणे गोरक्षनंदना । कामना वेधली माझिया मना ।
आणिक वडा असता भोजना । तृप्त चित्तीं मिरवतों ॥१३८॥

ऐसें ऐकोनि गुरुचें चोज । म्हणे गुरुराजा महाराज ।
आतांचि वडा आणूनि सहज । तुम्हांप्रती देईन मी ॥१३९॥

ऐसें म्हणूनि तात्काळिक । उठता झाला तपोनायक ।
विप्रगृहीं येऊनि देख । मारी हांक गोरक्ष तो ॥१४०॥

म्हणे माय वो माय आतां । आणिक वडा दे तत्त्वतां ।
मम गुरुची कामना असे चित्ता । तृप्ती अस्तातें पावेना ॥१४१॥

तंव ते बोले नितंबिनी । आलासी गुरुचें निमित्त करोनि ।
परी सकामसविता स्वेच्छापणीं । हृदयपात्रीं हेलावे ॥१४२॥

मातें दावूनि गुरुभक्ती । कामने करुं पाहसी तृप्ती ।
तस्मात् सकळ अर्थ कळूं आला चित्तीं । मजलागीं जाण पां ॥१४३॥

येरु म्हणे जननी ऐसें । कामनीं वेधलें नाहीं मानस ।
गुरुइच्छा कमउद्देश । पाहूं आलों तव ठाया ॥१४४॥

तंव ती बोले विप्रनंदिनी । गुरुअर्थ कामना मनीं ।
वेधली म्हणतोसी तरी प्राज्ञी । वचन माझें ऐकावें ॥१४५॥

अगा मम भक्तीचे प्रसंगेकरुन । तूतें दिधलें पहा वाढून ।
पुन्हां आलासी मागून । तरी तें नाहीं फुकाचें ॥१४६॥

येरु म्हणे तरी त्यास । काय लागतें सांग आम्हांस ।
तेंचि देऊनि तूतें खास । वडे जाण इच्छितों ॥१४७॥

येरी म्हणे गुरुभक्ती । मातें दावूं पावलासी शक्ती ।
परी वडे अन्नावरते पाहिजेती । डोळा काढूनि देई कां ॥१४८॥

येरु म्हणे काय कठिण । चक्षुकामनीं वेधलें मन ।
तरी चक्षु आतां देईन जाण । उशीर नसे या कार्या ॥१४९॥

ऐसें बोलूनि केलें कौतुका । तत्काळ अंगुळी अनामिका ।
चक्षुद्वारीं घालोनि देखा । बाहेर काढिलें बुबुळातें ॥१५०॥

बुबुळगोळ वामकरतटी । ठेवितां लोटला रुधिर पाटी ।
जैसा नगीं झरा लोटीं । अकस्माद उद्भवलासे ॥१५१॥

कीं मांदारनदी स्वर्गीहुनी । उतरे मनकर्णिकेचे जीवनीं ।
तन्न्यायें चक्षुद्वाराहूनी । लोट लोटला रुधिराचा ॥१५२॥

म्हणावी ती रुधिर नोहे शक्ती । दाखवूं पातली गुरुभक्ती ।
विप्र कामना पात्र भरुनि । जीवनभागीरथी दाविली ॥१५३॥

कां ते जाया हेलनभाव । ती सागराची मिरवली ठेव ।
तदर्थ जीवनभागिरथीराव । गोरक्षनगींची आणिली असे ॥१५४॥

असों ऐसें तेणें रुधिरा । लोट लोटला महीवरा ।
तें पाहूनि चिंतातुरा । प्रेमें जाया मिरवली ॥१५५॥

रुधिर वाहतां भडभडाट । महीं लोटला रक्तपाट ।
खंडणा नोहे परम अचाट । भूषण मिरवी लोकांतें ॥१५६॥

तरी तो पाहतां रुधिरपाट । नोहे धरादेवीचा शुद्ध मळवट ।
भाळीं चर्चूनि कुंकुमपाट । भूषण मिरवी लोकांतें ॥१५७॥

ऐसी ती विप्रदारा पाहून । लज्जित झाली अरिष्टपण ।
परम चित्तीं खोच मानून । सदनामाजी परतली ॥१५८॥

चित्तीं म्हणे हा अहाहा कैसे । बोलतां झालें विपर्यासें ।
धन्य हा एक शिष्य असे । जगामाजी मिरवला ॥१५९॥

अहा कैसे केलें धैर्यपण । बोलतांचि काढिला जेणें नयन ।
परी ती व्यापूनि  भयसंपन्न । म्लानवदन मिरवली ॥१६०॥

मग वडे घेऊनि सातपांच । देऊं पातली लगबगें साच ।
पुढें ठेवूनि वदे वाचे । ऐक्यार्थे करी भावार्थ ॥१६१॥

उपरी जोडूनि उभय पाणी । विनंती करी म्लानवदनीं ।
म्हणे महाराजा सहजवाणी । शब्द माझा उदेला ॥१६२॥

 परी उदय होतां न लावितां वेळ । तुम्ही बाहेर काढिलें बुबुळ ।
परी मम अन्यायी शब्द केवळ । क्षमापात्रीं मिरवणें ॥१६३॥

तुम्ही कृपाळू संपूर्ण । बैसतां अंगीं क्लेश धरुन ।
परी तितुकें दुःख पराकारण । देऊं ऐसें वाटेना ॥१६४॥

कीं कमळ करी अस्तसमयीं । घ्यावया विद्रा इच्छा घेत हृदयीं ।
परी ते दुःखप्रवाही । कदाकाळी मिरवेना ॥१६५॥

शेवटीं आपण पावोनि मरण । परातें कळिके सुख ओपून ।
राहे तन्न्यायें करुन । तुम्ही संत आहाती ॥१६६॥

उपरी बोले गोरक्षनाथ । तूं किमर्थ झालीस भयभीत ।
वडे अन्न तत्प्राप्त्यर्थ । चक्षु दिधला म्यां आपुला ॥१६७॥

तरी तूं भयभीत न होई सकळ । स्वकरीं माझे विराजे बुबुळ ।
येरी म्हणे तपस्वी स्नेहाळ । कृपा करीं मजवरी ॥१६८॥

इतुकें देऊनि मातें दान । बुबुळासहित नेईजे अन्न ।
आपुलें कार्य संपादून । क्षमा वाढवीं आमुतें ॥१६९॥

ऐसें ऐकूनि गोरक्षनाथ । म्हणे तूं न होई भयभीत ।
बुबुळासह वडे अन्नातें । घेऊनियां चालिलो ॥१७०॥

चक्षूसी आडवोनि पदर । जावोनि उभा राहिला गुरुसमोर ।
वाचे बोले नम्रोत्तर । इच्छा पूर्ण करा जी ॥१७१॥

परी तो कनवाळु मच्छिंद्रनाथ । सच्छिष्याचें मुख पाहत ।
तंव वसनपदर चक्षूवरतें । घेऊनियां मिरवला ॥१७२॥

तें पाहूनि चक्षुवसन । म्हणे चक्षू झांकिला केवीं वसनें ।
येरु म्हणे उगेच करुन । चक्षु वसनें धरियेला ॥१७३॥

मनांत कल्पी गोरक्षनाथ । जरी मी यातें करीं श्रुत ।
तरीं धिक्कारुनि वडे अन्नासहित । दुःखप्रवाहीं मिरवेल ॥१७४॥

जैसा श्रावणाचा अंतकाळ । ऐकतां न सेविती वृद्ध तेथें केवळ ।
तन्न्यायें येथे केवळ । दुःखसरिता लोटेल ॥१७५॥

म्हणूनि पुसतां गुरुंनीं वचन । बोले श्रीगुरुतें गौप्य धरुन ।
सहज स्थिती चक्षुवसन । धरिलें असें महाराजा ॥१७६॥

येरु म्हणे बा मुखकमळा । प्रत्यक्ष पाहूं दे माझिया डोळां ।
येरु म्हणे गुरुस्नेहाळा । भोजन झालिया दाखवीन ॥१७७॥

मी तों असतां सहजस्थिती । कीं परी उगलाच नयन केउतगती ।
ठणका उठला चक्षुप्रती । आला की काय कळेना ॥१७८॥

तरी तें दावूनि चक्षुद्वार । परम दिसेल अपवित्र ।
किळस बाधील भोजनोत्तर । चक्षु पहावा महाराजा ॥१७९॥

येरु म्हणे बा न घडे ऐसें । आधीं पाहुनि तव मुखास ।
नंतर सारुं भोजनास । दुःख तुझें हरोनियां ॥१८०॥

जरी तूं करिसी अनमान । तरी प्रत्यक्ष गोमांससमान ।
मानीन हें अन्न निश्र्चय जाण । चक्षु आधीं दावी कां ॥१८१॥

ऐसें ऐकतां निर्वाणवचन । गोरक्ष बोले श्रीगुरु कारण ।
कीं मागूं गेलों वडेअन्न । कथा झाली ती ऐका ॥१८२॥

जया घरी वडे अन्न । तेथिल सद्भक्ति आहे कामिन ।
तिनेचि प्रथम दिधलें अन्न । मागूनि गेलों दुसर्या नें ॥१८३॥

तुमची इच्छा काम दावून । म्यां मागितलें वडेअन्न ।
तंव ती बोलली मजकारण । गुरुभक्त म्हणविसी ॥१८४॥

तरी तूं काढूनि देई डोळा । मग वडे देईन बाळा ।
ऐसे बोलतां तर्जनी बुबुळा । खोवूनियां काढिलें ॥१८५॥

तरी हा अन्याय घालूनि पोटीं । मातें करावी कृपादृष्टी ।
ऐसें ऐकतां तपोजेठी । परम चित्तीं तोषला ॥१८६॥

मग चक्षुरद्वाराहूनि वसन । हस्तें काढी मच्छिंद्रनंदन ।
तों रुधिरप्रवाह अति दारुण । चक्षुद्वारा येतसे ॥१८७॥

मग बोले मच्छिंद्रनाथ त्यातें । बुबुळ कोठें सांग मातें ।
येरु काढूनि स्वहस्ते । गुरुनाथा दर्शवी ॥१८८॥

मग तो प्रतापी योगद्रुम । मंत्रसंजीवनी आराधोनि नेम ।
सवितातेज बुबुळधामी । मंत्रप्रयोगी स्थापिलें ॥१८९॥

पूर्णमंत्राचा होता पाठ । बुबुळ संचरले चक्षुकपाट ।
मग पूर्वस्थितीहूनि अचाट । तेजालागीं मिरवलें ॥१९०॥

मग अंकी घेऊनि गोरक्षनाथ । स्वकरें मुख कुरवाळीत ।
म्हणे धन्य धन्य बा महींत । तूंचि एक सच्छिष्य ॥१९१॥

मग त्यासी घेऊनि अंकावरी । सच्छिष्यासह भोजन करी ।
परी धैर्यशक्तीची अपार लहरी । मच्छिंद्रदेहीं मिरवतसे ॥१९२॥

झालिया सांगोपांग भोजन । गोरक्षकासी बोले मच्छिंद्र जाण ।
बा रे तव भक्ति पाहून । परम चित्तीं संतोषलो ॥१९३॥

तरी मजपासींचे विद्याधन । हृदयीं साठवीं ठेवून ।
मग अस्त्रविद्या दत्तात्रेय देंणे । सकळ तूंते निरोपीन ॥१९४॥

कवित्वविद्या साबरी सबळ । तीही विद्या अर्पिली सकळ ।
एक मास करुनि वस्तीस्थळ । विद्येचा अभ्यास केला पैं ॥१९५॥

असो आतां निरुपण । पुढले अध्यायीं धुंडीनंदन ।
मालू सांगेल श्रोत्याकारण । नरहरिप्रसादें करुनियां ॥१९६॥

स्वस्ति श्रीभक्तिकथासार । समंत गोरक्षकाव्य किमयागार ।
सदा परिसोत भाविक चतुर । नवाध्याय गोड हा ॥१९७॥

श्रीकृष्णार्पणमस्तु ॥ श्रीनवनाथभक्तिसार नवमाध्याय संपूर्ण ॥

