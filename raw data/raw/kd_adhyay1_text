श्रीगणेशाय नमः । श्रीगुरुभ्यो नमः । श्रीपांडुरंगाय नमः ।
श्रीकुलदेवतायै नमः । श्रीमातापितृभ्यां नमः ।

ॐ नमो जी हेरंबमूर्ती । वक्रतुंडा गणाधिपती ।
विद्यार्णवा कळासंपत्ती । भक्तसंकट वारीं गजानन ॥१॥

सदैव धवला श्र्वेतपद्मा । विद्याभूषित कलासंपन्नधामा ।
तुझ्या वंदितों पादपद्मा । ग्रंथाक्षरां बोलवीं ॥२॥

तूं निव्वळ निरंजन निर्विकार । परी भक्ततरज्जुबंधनाधार ।
प्रेमें संभवोनि मूर्ति साकार । आम्हां दासां मिरविसी ॥३॥

तरी वक्रतुंडा पाशांकुशधरा । किंकिणीमंडिता ग्रंथादरा ।
येऊनि स्वामी वदनसुंदरा । मम रसनारस सेवीं कां ॥४॥

अगा अर्थ-लिंग-प्रकरण-र्हास्व- । दीर्घ शृंगार धारणा सुरस ।
छंद ताल नवरस । ग्रंथामाजी आदरीं कां ॥५॥

हे गणाधिपते गणराज । मी अबुध वर्णना आहे सहज ।
परी कृपा करोनि सकळां भोज । विकळ आपदा हरी आतां ॥६॥

हे मोरेश्र्वरा गणाधिपति । सर्वविषयाधीशमूर्ती ।
मंगळारंभी मंगळाकृती । आरंभी स्तुती प्रार्थितों ॥७॥

तरी सरस्वती कळामांदुस । सवे घेऊनि वाहनहंस ।
या संतांगणीं येऊनि सभेस । विराजावें महाराजा ॥८॥

जी मंगलदायक वाग्भवानी । चातुर्यसरिता ब्रह्मनंदिनी ।
ती महाशक्ती हंसवाहिनी । घेऊनि घेई महाराजा ॥९॥

जीचेनि कृपें वांकुडें दृष्टी । वाचस्पतीच्या मिरवती कोटी ।
ती माय तूं सवें गोरटी । घेऊनि येई महाराजा ॥१०॥

असो ऐसें पाचारणवचन । ग्लानित भावना सम्यक् पाहून ।
ग्रंथासनीं मूर्तिमंत येऊन । वरालागीं ओपिजे ॥११॥

सकळसिद्धि पूर्णपणा । पावोत ऐशा विनीतवचना ।
वरद मौळी हस्तकंजना । स्पर्शोंनि ज्ञान मिरविलें ॥१२॥

म्हणे महाराजा कलोत्तमा । सिद्धी पावेल काव्यमहिमा ।
ऐसें बोलोनि सुशीलधामा । रसने स्थापिली सरस्वती ॥१३॥

यापरी नमितों श्रीगुरुराज । जो अज्ञानतमीं सविता विराजे ।
जो मोक्षपदातें वरवूनि काज । साधकातें विराजवी ॥१४॥

तो ज्ञानेश गुरु ज्ञानदिवटी । संजोगोनि बैसला मम पृष्ठीं ।
लेखणी कवळोनि करसंपुटीं । ग्रंथालागीं आदरीतसे ॥१५॥

वरदहस्तें स्पर्शोनि मौळी । फेडिली सकळ अज्ञानकाजळी ।
यापरी तया बद्धांजुळीं । अनन्यभावें नमितों मी ॥१६॥

जो नरहरिवंशीं विजयध्वज । धुंडिराज नाम तयाचें साजे ।
तोही पृष्ठीं बैसोनि सहज । ग्रंथालागीं आदरीतसे ॥१७॥

आतां नमूं ज्ञानशक्ती । जी सत्तामयी चिद्भगवती ।
अनन्यभावें चरणांवरती । भाळ तिचिये अर्पोनियां ॥१८॥

यापरी नमिती श्रोते संत । कीं तुमच्या गृहींचा मी अतीत ।
तरी ग्रंथांतरीं सुरस नितांत । प्रेमभरित दाटवा ॥१९॥

अहो प्राज्ञिक संत श्रोतीं । प्रत्यक्ष तुम्ही महेशमूर्ती ।
तुम्हां वर्णावया अबुध शक्ती । मजमाजी केवीं मिरवेल ॥२०॥

परी धन्य तुम्ही भक्तिवाडें । स्वीकारितां बोल बोबडे ।
जड बाळा उभवोनि कोडें । जगामाजी मिरवितां ॥२१॥

कीं पहा जैसें कांचमण्यास । सोमकांत नांव ठेविलें त्यास ।
तेणेंचि शब्दें लाज सोमास । वरवूनि बुंदां ढाळीतसे ॥२२॥

तेवीं तुमचा शरणागत । नरहरि मालू धुंडीसुत ।
तस्मात् महंत श्रोते संत । करा सरतें आपणांतरी  ॥२३॥

यापरी पूर्वी कथासारामृत ग्रंथ । वदविला तुम्हीं श्रद्धायुक्त ।
आतांही ओपूनि वरद हस्त । भक्तिसार वदवा हा ॥२४॥

जे संत झाले जगद्विख्यात । तयांचें माहात्म्य वदविलें समस्त ।
परी सारासार कथा त्यांत । उरल्या असती महाराज ॥२५॥

जया संतांच्यापायीं रत । गुरुमूर्ती प्रतापवंत ।
की ज्यांनी सांप्रदाय जगद्विख्यात । जगामाजी स्थापिले ॥२६॥

तरी त्यांची सर्व कथा ग्रंथी । स्वीकारावया अवधान द्यावें श्रोतीं ।
असो कलिप्रारंभीं रमापती । नवनारायणा पाचारी ॥२७॥

उद्धवासी बैसवोनि सन्निध । कनकासनीं यादववृंद ।
तव ते नवनारायण प्रसिद्ध । प्रविष्ट झाले द्वारके ॥२८॥

कवि प्रथम हरि दुसरा । अंतरिक्ष तृतीय होय चतुर ।
महाप्राज्ञिक प्रबुद्ध नर । नारायण चतुर्थ तो ॥२९॥

पंचम महाराज पिप्पलायन । सहावा आविर्होत्र नारायण ।
सातवा द्रुमिल आठवा चमस जाण । करभाजन नववा तो ॥३०॥

ऐसे नवनारायण महाराज । द्वारकेंत पातले सहजासहज ।
रमापतीचें पाचारणचोज । दृश्य झाले धवळारी ॥३१॥

हरीनें पाहतांचि नारायण । सोडिता जाहला सिंहासन ।
परम गौरविले आलिंगून । कनकासनीं बैसविले ॥३२॥

सकलवैभवभूषणाकार । मेळवोनि सकळ अर्चासंभार ।
सारिता झाला सपरिकर । षोडशोपचारें पूजेसी ॥३३॥

हरिचा गौरव पाहोन । बोलते झाले नारायण ।
कवण अर्थी पाचारण । आम्हांसी केलें श्रीरंगा ॥३४॥

हरि म्हणे जो महाराजा । कीं मनीं काम वेधला माझ्या ।
कलींत अवतार घेणें ओजा । तुम्हीं आम्हीं चलावें ॥३५॥

जैसे समुच्चये एकमेळीं । राजहंस जाती उदधिजळीं ।
तेवीं तुम्हीं कृपाकल्लोळीं । अवतारदीक्षा मिरवावी ॥३६॥

येरु म्हणती जनार्दना । अवतार घ्यावा कवणे स्थाना ।
कवण नामीं कवण लक्षणां । जगामाजी मिरवावें ॥३७॥

यावरी बोले द्वारकाधीश । कवि नारायण जो कां प्रत्यक्ष ।
तेणें मच्छिंद्र होऊनि दक्ष । जगामाजी मिरवावें ॥३८॥

यावरी हरी जो महादक्ष । तो तंव शिष्य होऊनी प्रत्यक्ष ।
महाराज नामें तो गोरक्ष । जगामाजी मिरविजे ॥३९॥

यापरी अंतरिक्ष नारायण नाम । तो जालिंदर मिरविजे प्रकाम ।
तयाचा शिष्य भक्तिद्रुम । प्रबुद्ध नामे कानिफा ॥४०॥

यापरी पंचम पिप्पलायन प्रकाम । मिरविजे जगीं चरपट नाम ।
आविर्होत्र जो योगद्रुम । मिरविजे जगीं नामें नागेश ॥४१॥

यापरी द्रुमिल अतिसमर्थ । जगीं मिरविजे भरतनाथ ।
आणि चमस नारायण जगीं विख्यात । रेवणनामें मिरविजे ॥४२॥

नववा तो करभाजन । तो गहिनी ऐसें मिरविजे नाम ।
ऐसे अवतार महीकारण । दीक्षेप्रति मिरवावे ॥४३॥

म्हणाल एकटपणीं वास । करणें सांगतां आम्हीं कलीस ।
तरी तुम्हांसवें अवतारास । बहुत येतील महाराजा ॥४४॥

प्रत्यक्ष कवि वाल्मीक सुरस । तो पुढे होईल तुलसीदास ।
आणि शुक्र महाराज जो ब्रह्मभास । कबीर भक्त होईल तो ॥४५॥

यापरी जो व्यास मुनी । तो जयदेव होईल महाप्राज्ञी ।
आणि उद्धव माझा प्राणाहुनी । आवडता होईल नामा तो ॥४६॥

आणि भक्तिप्रौढी जांबुवंत । तो नरहरि होईल नितांत ।
प्रत्यक्ष जो बलराम भ्रात । पुंडलीक होईल तो ॥४७॥

मीही प्रत्यक्ष जन्मोन । ज्ञानदेव नामें मिरवीन ।
आणि धवलारी जो पंचानन । निवृत्तिनाथ होईल कीं ॥४८॥

आणि सत्यनाथ चतुरानन । तो स्वनामीं मिरवील सोपान ।
जी योगमाया मानसमोहन । मुक्ताबाई विराजेल ॥४९॥

यापरी प्राज्ञिक हनुमंत । तो रामदास होईल महाभक्त ।
आणि कुब्जा दासी मातें रमत । जनी जनांत होईल कीं ॥५०॥

असो ऐसें समुच्चयेंकरोन । कलींत वाढवावें भक्तिमाहात्म्य जाण ।
मग अवश्य म्हणोनि नारायण । पुढें बोलत प्रश्र्नातें ॥५१॥

म्हणती महाराजा सर्वज्ञमूर्ती । आम्हां सांगतां जन्मस्थिती ।
परी कवण स्थानीं केउते युक्तीं । व्यक्त होणें तें सांगा  ॥५२॥

यावरी बोले प्रत्यक्ष नारायण । कीं दीक्षेचें भविष्यपुराण ।
पूर्वीच कथिलें पराशरनंदने । महामुनि व्यास तो ॥५३॥

अगा पूर्वी अठ्ठ्यांयशीं सहस्त्र ऋषी । निर्माण झाले विधिवीर्यासी ।
तें वीर्य चुकोनि ठायाठायासी । आपाप कांहीं उरलें असे ॥५४॥

तें जीवदशे वांचोनि सत्य । महाराजा न पावे उदय ।
तरी ते ठायीं ठायीं केउतें वीर्य । त्याचे ठाय ऐकावें ॥५५॥

उपरिचर वसु यानीं असतां । वीर्य गळलें उर्वशी पाहतां ।
ते शरस्तंबी दुरोनि द्रवतां । आदळतां झालें त्रिभाग ॥५६॥

यमुनेंत वीर्यबिंदु द्रोणाकांठीं । पडतांचि झाले विभाग शेवटीं ।
दोन भाग द्रोणापोटीं । एकजळी पडियेला ॥५७॥

असो पर्णद्रोणांत जो भाग पडिला । तो तत्काळ द्रोणकूपीं जन्मला ।
परी जळांत जो भाग पडिला । तो ग्रासिलामत्स्यानें ॥५८॥

तरी तें मत्स्युदरीं वीर्य । नारायण प्रत्यक्ष आहे ।
परी जीवदशेविण गर्भवंशोदय । होत नाहीं महाराजा ॥५९॥

तरी प्राज्ञिक कवि नारायण । तेणें मत्स्युदरीं जन्म घेणें ।
मच्छिंद्र ऐसें जगांत नामानें । मिरवावें महाराजा ॥६०॥

यापरी शिव कामावरी कोपोन । तृतीयनेत्रींचा काढोनि अश्र ।
महास्मर केला भस्म तेणें । ऐसें ग्रंथ बोलती ॥६१॥

परी तो काम द्विमूर्धनी । बैसला आहे वीर्य प्राशन करोनी ।
तरी तयाचे जठरीं अंतरिक्ष जाऊनी । जालिंदर नामें मिरवेल ॥६२॥

यापरी कुरुवंशीं जनमेजयें । नागसत्री आवाहन केलें आहे ।
तया वंशी महान पाहें । बृहद्रथ राणा मिरवेल ॥६३॥

तो महीलागीं करील हवन । तेव्हां गर्भ सांडील द्विमूर्धन ।
यज्ञकुंडीं देदिप्यमान । जालिंदरें जन्मावें ॥६४॥

यापरी ब्रह्मवीर्य सहस्त्रेंशीं । ऋषि निर्मिले सहस्त्र अठ्यायशीं ।
तेव्हां वीर्य रेवातीरासी । रेवेमाजी पडियेलें ॥६५॥

तें महीचे परम कुशीं । वीर्य आहे रेवातीरासी ।
तेथें व्यापोनि जीवदशेसी । देहालागीं मिरवावें ॥६६॥

तो महाराजा चमस नारायण । रेवणसिद्ध मिरविजे नामानें ।
रेवारेवेंत झाला जन्म । म्हणोनि नाम हे त्याचें ॥६७॥

तेचि वेळीं आणिक रेत । सर्पिणीमौळी अकस्मात ।
पडतां प्राशिले तिनें नेमस्त । भक्ष्य म्हणोनि जाण पां ॥६८॥

ते जनमेजयाचे नागसत्रांत । नाग आहुति विप्र देत ।
तये वेळीं आस्तिकें निश्र्चित । सर्पिणीतें लपविलें ॥६९॥

ब्रह्मवीर्य उदरांत । अंडजाशुक्तिरत्नयुक्त ।
पुढें होईल महानाथ भविष्य जाणोनि आच्छादी ॥७०॥

महातरुच्या पोखरी । तक्षकात्मजा पद्मिनी नारी ।
ठेवितां प्राज्ञिक ऋषीश्र्वरी । नवमास लोटले ॥७१॥

असो त्या अंडजाशुक्तिकायुक्त । जीवदशा सकळ होऊनि मुक्त ।
तरी आविर्होत्र नारायण तेथ । संचरिजे महाराजा ॥७२॥

वीर्य अंडजपात्र सांडोनी । गेली आहे तक्षकनंदिनी ।
तो वडाच्या पोखरस्थानीं । अद्यापि आहे महाराजा ॥७३॥

तरी तेथें आविर्होत्र । प्रवेश करितां सत्पात्र ।
वटसिद्धनाथ स्वतंत्र । तया देहीं मिरवावें ॥७४॥

यापरी मित्ररेत मंत्रसंपत्तीं । कृपें कुरवाळील मच्छिंद्रजती ।
ती वरदहस्ताची उकरडा विभुती । साचोकार मिरवेल ॥७५॥

तें मंत्रप्रतापें सूर्यवीर्य । सविताराज सांडिता होय ।
परी तें भविष्यकारणीं उकरडामय । वरदभस्म मिरवेल ॥७६॥

तेथें हरी जो नारायण । शीघ्र संचरोनि दीक्षाकारण ।
गोरक्ष ऐसें प्रतिष्ठानामानें । जगामाजी मिरवावें ॥७७॥

यापरी मृडानीकारणी । सुरवर आलिया दक्षसदनीं ।
ते कमलोद्भव पाकशासनी । समारंभें पातले ॥७८॥

परी दक्षात्मजेची रुपरहाटी । नेत्रकटाक्ष पाहतां परमेष्ठी ।
तेणें धडाडोनि कामपाठीं । इंद्रियद्वारा द्रवला तो ॥७९॥

परी तो चतुराननी । बैसला होता सभास्थानीं ।
काम द्रवतां इंद्रियवदनीं । परम चित्तीं लाजला तो ॥८०॥

मग रगडोनि चरणटांचे । छिन्नत्व केलें रेताचें ।
तें एक आगळें साठ सहस्त्रांचें । रेतभाग वहियेलें ॥८१॥

तें साठ सहस्त्र रेतप्रमाणासी । जीवदशा अपत्य वालखिल्यऋषींसी ।
झाले परी एक भागासी । वीर्य आहे तैसेच ॥८२॥

तें लज्जायुक्त होऊनी । केरासह सांडिले भागीरथीजीवनीं ।
तयांतूनि एक भाग जाऊनी । कुशवेटी स्थिरावला ॥८३॥

तरी ते कुदरीचे निखळीं । रेतभागाची आहे वेली ।
ती पिप्पलायन माउली । संचारावें तेणें तेथें ॥८४॥

टांचे चरपटलें आहे रेत । म्हणोनि नाम चरपटनाथ ।
जगांत मिरवोनि जगविख्यात । दीक्षेलागीं विराजावा ॥८५॥

यापरी कुंभोद्भवाचा उदय झाला । तो मित्रकामशराचा लोट लोटला ।
तो गगनपंथे विमुक्त झाला । अतिबळें करोनियां ॥८६॥

एक भाग घटीं पडतां । अगस्तिउदय झाला तत्त्वतां ।
एक भाग महीवरता । कैलिकसदनीं पातला ॥८७॥

तो महाराज कैलिकऋषी । भिक्षाभरतरी ऊर्वशी ।
भरतरी म्हणती भिक्षापात्रासी । आंगणीं तें ठेविलें ॥८८॥

तो मित्ररेत अकस्मात । येऊनि पडिलें भरतरीआंत ।
तें कैलिकें पाहोनि भविष्यांतें । भरतरी तैसें रक्षितसे ॥८९॥

तरी ते भरतरीरेतसंगीं । द्रुमिल नारायण प्रसंगीं ।
संचारोनि रेत अंगीं । भरतरी नामें मिरविजे ॥९०॥

यापरी हिमाद्रीच्या विपिनस्थानीं । दिग्गज ठेला महीते शयनीं ।
तैं सरस्वतीचे उद्देशेंकरोनी । विधि वीर्यासी ढांसळला ॥९१॥

तें वीर्य गजकर्णांत । पडतांचि झाले बिंदयुक्त ।
तरी कांहींसें वीर्य होऊनि विभक्त । महीवरती पडियेले ॥९२॥

तयावरोनि व्याघ्र चाली । चालता भेदलें पाउलीं ।
तया पादसंधींत तनु ओतिली । जीवदशा अत्रीची ॥९३॥

तैसा गजकर्णसूतिकारण । प्रबुद्ध मिरविजे रेतरत्न ।
तया नामाभिधानी प्रयत्न । कर्णकानिफा मिरविजे ॥९४॥

यापरी गोरक्षाची हतवटी । पडतां वाळवंटाचे पोटी ।
कर्दमपुतळा करितां जेठी । अभिमंत्रोनि भविष्यांतर ॥९५॥

मंत्रशक्तीं विष्णुवीर्य । आव्हानिलिया पुतळामय ।
तैं करभाजनें संचराया । जीवदशा मिरवावी ॥९६॥

ऐसें सांगोनि रमारमणे । संतुष्ट केले नवनारायण ।
मग परस्परें नमनानमन । करोनियां उठले ते ॥९७॥

असो भगवंतेशीं नवनारायण । पाहती मंदराचळमौळीस्थान ।
श्रीशुकाचार्य समाधीपासीं जाऊन । समाधीतें वरियेलें ॥९८॥

नव समाधी मेरुपाठारी । दहावी समाधी शुकऋषीश्र्वरीं ।
असो ते दाही स्थूळशरीरीं । पुढे तेथोनियां निघाले ॥९९॥

यापरी शुकवीर्याचें कथन । बद्रिकाश्रमीं सोमब्राह्मण ।
रंभाउद्देशें झालें पतन । कबीर तेथे जन्मला ॥१००॥

ही कथा भक्तिकथामृतांत । वदविली आहे जगन्नाथें ।
आतां नवनारायण झालें व्यक्त । त्यांची कथा ऐकावी ॥१०१॥

असो वसुवीर्य दोन्ही भाग झाला । एक मच्छीने प्राशिला ।
तंव कवि नारायण संचरोनि वहिला । गर्भ लागला वाढीसी ॥१०२॥

दिवसानुदिवस नवमास । मच्छीने लोटिले जलोदरास ।
पुढे प्रसूत अंडज सुरस । यमुनाजळीं व्हावें जों ॥१०३॥

तों तेथें एक कथा वर्तली । श्रीकैलासीं अपर्णा माउली ।
शिवासी म्हणे कृपासाउली । अनुग्रह मज द्यावा जी ॥१०४॥

तुम्ही जपता जो मंत्र । तो मज द्यावा जी पवित्र ।
तेणेंकरोनि मी चिर । सनाथपणें मिरवेन जी ॥१०५॥

शिव म्हणे उमे ऐक । मी मंत्र उपदेशीन सकळिक ।
परी एकांत ठाव अलोलिक । ऐसा जाण पाहिजे गे ॥१०६॥

अपर्णा म्हणे एकांतस्थान । तरी महीवरी शोधूं आपण ।
ऐसें ऐकतां दयाघन । अवश्य तीतें म्हणतसे ॥१०७॥

मग सिद्ध करोनि नंदिकेश्र्वर । हिंडतां स्थानें महीवर ।
श्रमोनि वर्ततां उमाईश्र्वर । यमुनेतटीं येऊनि पोंचले ॥१०८॥

मग उतरोनि नंदिकेश्र्वरावरुनि तीं । नंदी ठेवोनि तटावरती ।
उभयतां उतरोनि यमुनेसरितीं । जवळ कांठीं बैसलीं ॥१०९॥

तंव तो यमुनातटएकांत । तेथें मनुष्यांची न मिळे जात ।
ऐसें पाहोनि शुद्ध एकांत । तें स्थान ईश्र्वरासी मानलें ॥११०॥

परी तो मच्छोदरांत । कवि नारायण नेणोनि त्यांत ।
पार्वतीतें उपदेशित । मंत्रसंजीवनीसी नाथ ॥१११॥

तीतें तो मंत्र उपदेशितां । मच्छी तेथें होती सत्यता ।
तो उपदेशशब्द गर्भी तत्त्वतां । मच्छिंद्रानें ऐकला ॥११२॥

ऐकलेपरी ग्रहणचि झालें । तेणें करुनि ज्ञान प्रगटलें ।
मीतूंपण सर्व सरलें । सर्वचि ब्रह्म सनातन ॥११३॥

असो शिव पार्वतीतें पुसत । कीं कैसें चोज उपदेशांत ।
तूतें सांपडेल खूण ते मातें । बोलोनि दावीं अपर्णे तूं ॥११४॥

ऐसें शिव तीस पुसतां । तों आधींच मच्छेंद्र झाला बोलता ।
म्हणे महाराजा आदिनाथा । ब्रह्मवोज मिरवेल ॥११५॥

आतां किंबहुना चराचरा । असे स्वरुपीं वृत्ति साकार ।
नग नोहे हेमचि सार । आब्रह्मभुवनापासोनी ॥११६॥

ऐसें शिव ऐकतां वचना । जळीं पाहे चाकटोन ।
तों मच्छोदरीं नारायण । कवि महाराज समजला ॥११७॥

मग शंकर बोलते झाले त्याते । म्हणती महाराज तूं आहेस तेथें ।
तरी मम उपदेशाचा तूतें । लाभ झाला कविराया ॥११८॥

परी हे फारचि झालें अपूर्व । पुढें ऐक आनंदपर्व ।
मंत्रउपदेशगौरव । दत्तमुखीं करवीन मी ॥११९॥

तरी तुज जन्म झालियापाठीं । बद्रिकाश्रमीं यावे शेवटी ।
तेथे तूतें देईन भेटी । सर्व सामग्री सचिन्ह ॥१२०॥

ऐसें बोलोनि आदिनाथ । स्वस्थाना गेला अपर्णेसहित ।
येरीकडे गर्भ मच्छोदरांत । तोचि मंत्र घोकीतसे ॥१२१॥

यापरी भरतां पूर्ण दिवस । मच्छीनें प्रसूतकळा समयास ।
अंड सांडोनि जळतटास । मच्छी गेली जळोदरीं ॥१२२॥

असो अंड सांडोनि तीरास । मच्छी गेली जळोदरास ।
त्यास काहीं लोटल्या दिवस । यमुनातीरीं महाराजा ॥१२३॥

तंव तेथे समयकाळीं । बकपक्ष्यांची उतरली मंडळी ।
मीन वेंचावया यमुनाजळीं । निजगणासहित संचरले ॥१२४॥

तो अकस्मात मित्रात्मजातटी । अंडजशुक्तिका पाहिली दृष्टीं ।
मग सर्व मिळोनि चंचुपुटी । खाद्य म्हणोनि भेदिती ते ॥१२५॥

चंचुपुटांचा भेदवज्र । तेणे अंड झाले जर्जर ।
द्विशकल होऊनि सत्वर । महीवरी आदळलें ॥१२६॥

परी वरील शकल पडिले मही । खालील शकलांत बाळ विदेही ।
जैसा अर्क उदकप्रवाहीं । एकाएकीं उतरला ॥१२७॥

रुदनशब्द कडकडाट । बाळतेजाचा बोभाट ।
तें न्याहाळितां चकचकाट । पाहोनिया पळाले ते ॥१२८॥

असो सकळशुक्तिका रत्नाकर । आंत मुक्तमुक्तिकेचाच भद्र मच्छेंद्र ।
असतां तमारिकन्यातीर । पावला धीवर त्या काळीं ॥१२९॥

तो धीवर कामिकनाम सुभट । पाहतां अंडज प्रकट ।
तों आंत रत्नतेज स्फुट । बाळ रम्य देखिला ॥१३०॥

देखिला परी जो सविता । मग चित्तीं द्रवली मोहममता ।
म्हणे बाळ हें कोमळ तत्त्वतां । यातें भक्षील कोणी सावज ॥१३१॥

ऐसा उदय होतां चित्तीं । देव शब्दकुसुमा सांडिती ।
कीं हे महाराजा कामिकमूर्ती । बाळ नेई वो सदनातें ॥१३२॥

अरे हा कवि नारायण । मच्छोदरी पावला जनन ।
तरी मच्छेंद्र ऐसें यातें नाम । जगामाजीं मिरवीं कीं ॥१३३॥

अरे हा दक्ष योगींद्रजेठी । तारक नौका महीपाठीं ।
तरी तूं संशय सोडोनि पोटीं । सदना नेईं महाराजा ॥१३४॥

ऐसे देववागुत्तररत्न । कर्णपुटिकं होतां भूषण ।
मग तें दृढ करोनि जतन । हृदयसंपुटीं पाळीतसे ॥१३५॥

महाविश्र्वासाचे पाठीं । आधींच मोह नांदेल पोटीं ।
आनंदाची अपार दाटी । आनंदपात्रीं हेलावे ॥१३६॥

जैसें पयाचेनि पात्रीं । घृतशर्करा होय मिश्रिती ।
तो गोडपणाचा भाग अमृतीं । वाढला कां जाईना ॥१३७॥

कीं दरिद्राचे सुरवाडास । मनी पेटली राजहौस ।
ते गजशुंडींची माळा ग्रीवेस । सुख कां वाटलें जाईना ॥१३८॥

कीं वंशवृद्धि ते शून्यमय । चिंताकाळिमा निशा आहे ।
तैसा सुतमित्राचा होतां उदय । मग तेथ चिंता कासया ॥१३९॥

कीं कवडीसाठीं वेंचिता प्राण । ते मांदूसचि लाधली सुखधन ।
कीं मृत्युभयातें असुख मानून । चित्त जडे चिंतासाकडीं ॥१४०॥

तों पीयूषाची अनुकूलता । गोडी सुखाचा उदय होतां ।
मग चिंतानिशीचा आनंदसविता । प्रमेलागीं हेलावे ॥१४१॥

मग स्नेहकवचें करसंपुटी । तोयें न्हाणिला बाळजेठी ।
हृदयीं वाहूनि कामिक पोटीं । सदनीं आणिलें तयातें ॥१४२॥

शारद्वता नामें सुंदरा नारी । ओपिता झाला तिचे करीं ।
म्हणे साजणी वंशाधारी । सुत मिरवीं लोकांत ॥१४३॥

कीं पाहें पां पूर्ण भरंवसा । कीं राधातनय कर्ण जैसा ।
तरी तो पुढें राजमांदुसा । जगामाजी आव्हानी ॥१४४॥

तन्न्यायें भाग्योदयें । सर्व सुखशयनीं पहुडावे ।
अहाहा बाळ अवतार होय । कवि नारायण मच्छेंद्र ॥१४५॥

मग कामिकहाती सुढाळ सुता । नवरत्नांच्या सम पाहतां ।
परम आनंदली शारद्वता । बाळ कवळिला स्नेहमेळीं ॥१४६॥

स्नेहें धरितांचि पयोधरी । पय दाटलें अतिपाझरीं ।
जैसे सोमतेजकरी । सोमकांत द्रवतसे ॥१४७॥

असो कुशांचें मंडन । स्नेहभावें होतां संगोपन ।
मग बाळजठरपिंडीचा अग्न । पय पाहोनि स्वीकारी ॥१४८॥

तैं स्नेहाचा ओघ बाणे । बाळ अंगिकारोनि मार्जनें ।
तप्तोदकीं घालोनि स्नानें । पालखातें हालवितसे ॥१४९॥

आधींच नामें शारद्वता । त्यावरी अपत्यकामी कांता ।
तेथे बाळमोहकाम द्रवतां । कवण रीतीं वर्णावें ॥१५०॥

आधींच असतां अमरवेली । त्यावरी पर्जन्यवृष्टि झाली ।
मग तो हेलावा लवलव पाउलीं । कवणासी वर्णवे ॥१५१॥

ऐसेपरी आनंदस्थितीं । दिवस लोटले कांहीसे मिती ।
पांच वरुषें वयावरुती । मच्छिंद्रनाथ मिरवला ॥१५२॥

तंव कोणे एके दिवसी । सुदिनीं उदईक भूमीसी ।
पिता म्हणे तमारिकन्येसी । चला जाऊं ये मच्छिंद्रा ॥१५३॥

अवश्य म्हणे मच्छिंद्रनाथ । कृतांतभगिनीतीरा येत ।
मग जळोदरीं संचरोनि तात । मच्छबाळां आव्हानीतसे ॥१५४॥

तंव जाळ्यासवें मीनधाडी । आंतुल्या ओढी करसंपुटी ।
बाहेर काढितां कामिक जेठी । महीं मीनांतें सोडीतसे ॥१५५॥

मच्छिंद्रासी म्हणे सुतोत्तमा । वेचोनि सांठवी या मीनां ।
ऐसे वदोनि कामिक पुन्हां । जळमाजी संचरे ॥१५६॥

येरीकडे मच्छिंद्रनाथ । मीन देखतां म्हणे हो तात ।
अहा मातुळकुळा घात । कामिका ताता मांडिला ॥१५७॥

तरी आपण असतां ऐसी रहाटी । बरवेपणें पाहतां दृष्टी ।
हें योग्य नव्हे कर्म पाठीं । उपकारा मिरवावें ॥१५८॥

पूर्वी आस्तिकें मातुळकुळा रक्षिलें । आपुले तपाचेनि बळें ।
राव बोधोनि सत्रपाळ । नागकुळा वाचविले ॥१५९॥

मग एक एक मत्स्य वेचोनि । प्रवाहा मेळवी जीवनालागोनी ।
तें कामिकतातें दृष्टीनें पाहोनी । परम चित्तीं क्षोभला ॥१६०॥

जैसा परम सबळ । पेटला मिरवी वडवानळ ।
तेवीं कामिकक्रोधाग्नि प्रबळ । हृदयामाजी धडाडी ॥१६१॥

कीं मेघमंडळाचे दाटीं । चपळा पळती तेजावाटी ।
तैसा धडाडोनि क्रोध पोटीं । बाहेर आला तत्क्षणीं ॥१६२॥

लक्षोनि मच्छिंद्राचें मुखमंडन । स्वकरपुटी केले ताडन ।
म्हणे जळोदरीचे काढितां मीन । बहु श्रम जाणसी ॥१६३॥

तरी पुन्हां जळोदरी । मच्छ सोडितोसी कैसा भिकारी ।
खासील काय उदरांतरी । भीक मागों जाशील ॥१६४॥

ऐसे ऐकोनि कमिकवचन । मनांत मच्छिंद्र करी बोलणें ।
सर्वांत पवित्र भिक्षान्न । दोष त्यासी कांहीं नसे ॥१६५॥

तरी हाचि आतां उपदेश । आरंभावे भिक्षान्नास ।
येरीकडे जळोदरास । कामिक तेव्हां संचरला ॥१६६॥

येरीकडे मच्छिंद्रनाथ दृष्टी चुकवोनि गमन करीत ।
भ्रमण करितां अद्वैतवनांत । सुढाळ जागा दिसेना ॥१६७॥

मग उत्तरदिशा बद्रिकाश्रम । पाहतां झाला योगद्रुम ।
तेथें द्वादश वर्षे उत्तमोत्तम । योगालागी आचरला ॥१६८॥

तें तीव्र तप गा शुचिस्मंत । मंत्रदृष्टी अद्वैतवनांत ।
लोहकंटक पादांगुष्ठांत । देऊनि तप करीतसे ॥१६९॥

ऊर्ध्व वायूचे करुनि भक्षण । दृष्टी अर्का देऊनि दान ।
वाचा करोनि कृष्णार्पण । हरीभजनीं मिरविला ॥१७०॥

शरीर क्लेशा देऊनि दान । ईश्र्वरी वेध तनुमनप्रमाणें ।
तेणें अस्थिपंजरावरोन । त्वचा तितुकी मिरवीतसे ॥१७१॥

तपें भक्षिलें सकळ मांस । परी लाग न लागे अस्थित्वचेस ।
मांस भक्षोनि सकळ भागास । वृद्धिरस सकळ आटिलें ॥१७२॥

नेत्र फिरोनि झाल्या वाती । दिसों लागली कार्पासरीती ।
सकळ तेजाची आटली ज्योति । महाघोर तपानें ॥१७३॥

अस्थि त्वचा व्यक्त होऊनी । शिरा दिसती चांगुलपणीं ।
सर्व अंग गेले वाळोनि । काष्ठापरी मिरवितसे ॥१७४॥

ऐसे क्लेश असंभवित । मच्छिंद्रअंगी जाणवत ।
तों तेथें अकस्मात । अत्रिनंदन पातला ॥१७५॥

संचरोनि देवालया । स्तविता झाला उमाराया ।
हे दक्षजामाता करुणालया । दिगंबरा आदिपुरुषा ॥१७६॥

कामांतका फणिवेष्टका । रुंडभूषणा कैलासनायका ।
अपर्णानिधाना कामांतका । वृषभारोहणा महाराजा ॥१७७॥

हे सकळ दानवांतका । देवाधीशा उमाकांता ।
प्रळवरुद्रा त्रिपुरांतका । शूलपाणी महाराजा ॥१७८॥

हे शंकरनामाभिधानी । पंचवक्त्रा त्रिनयनी ।
भस्मधारणा उमारमणी । नरकपाळा विराजसी ॥१७९॥

ऐसें स्तुतीचें वाग्रत्न । दत्त अर्पितां माळा करोन ।
तेणें तोषोनि कामदहन । प्रत्यक्षपणें मिरवला ॥१८०॥

प्रत्यक्ष होतां उमाकांत । नयनीं यजिता झाला दत्त ।
मग आलिंगोनि प्रेमभरित । निकट आपण बैसला ॥१८१॥

योगक्षेमाची सकळ वार्ता । शिव पुसता झाला दत्ता ।
तेणेंही सांगोनि क्षेमवार्ता । शिवसुखा पूसिलें ॥१८२॥

यापरी बोलता झाला दत्त । कीं बद्रिकाश्रमीं कानन बहुत ।
तरी महाराजा दृष्टी व्यक्त । माजी करा कृपाळुवा ॥१८३॥

मग अवश्य म्हणोनि उमारमण । उभयतां पाहूं चालले कानन ।
परी ही वासना दत्ताकारणें । मच्छिंद्रदैवें उद्भवली ॥१८४॥

जैसा लाभ असतो पदरीं । तो सहज वळूनि येत घरीं ।
लघुशंके मूत्रधारीं । मांदुसघट लागतसे ॥१८५॥

कीं उष्णत्रासें मही चाली । आतुडे कल्पतरुची साउली ।
तेवीं दत्तवासना उद्भवली । मच्छिंद्रदैवप्रकरणीं ॥१८६॥

कीं याजव्रता टाकिल्या बाहेरी । हिरा ठेवोनि नेत मारी ।
तेवीं दत्तात्रेयवासनालहरी । उदेली मच्छिंद्रदैवानें ॥१८७॥

असो ऐशा लाभभावना । उभयतां रमती बद्रिकाश्रमा ।
नाना तरुप्लवंगमां । अपार चिन्हें पाहती ॥१८८॥

सुरतरु पोफळी । बकुळ चंपक कर्दळी ।
गुलछबु गुलाब केळी । नारळी सोनकेळी शोभल्या ॥१८९॥

कीं सहज पाषाण ढळितां महीसी । दैवें आतुडे हस्तपादांसी ।
तेवीं मच्छिंद्रदैवउद्देशी । दत्तवासना उद्भवली ॥१९०॥

ऐसे वर्णितां अपारतरु । तरी बद्रिकेचा फार शेजारु ।
कानना महा निकट मंदारु । मंदराचळ शोभला ॥१९१॥

तयावरोनि वर्षत तोयवर । मणिकर्णिके अपार नीर ।
ती भागीरथी उत्तमतीर । निजदृष्टीनें पाहिली ॥१९२॥

मग तेथ ओघ धरोन । उभयतां करिते झाले गमन ।
असो मच्छिंद्राकारणें । निजदृष्टीं पाहातील ॥१९३॥

तेथे जी जी होईल वार्ता । श्रीगुरु ज्ञानें होय सांगता ।
निमित्तमात्र धुंडीसुता । ग्रंथामाजी मिरविलें ॥१९४॥

धुंडीसुत नरहरिवंशीं । मालू वदे कवित्वासी ।
निमित्तमात्र नरहरिकृपेसी । तोचि बोलवी ज्ञानेश ॥१९५॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । प्रथमोऽध्याय गोड हा ॥१९६॥

श्रीकृष्णार्पणमस्तु ॥

॥ नवनाथभक्तिसार प्रथमोऽध्याय संपूर्ण ॥

