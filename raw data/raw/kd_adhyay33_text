श्रीगणेशाय नमः ॥

जयजयाजी जगदुद्धारा । कनकवर्णा नरहरि चतुरा ।
ऐक्यत्वकारणें हरिहरां । शक्य एक तुझेंचि ॥१॥

तरी आतां कृपा करुनी । ग्रंथ सुचवीं सुढाळ रत्नीं ।
शुभ योगीं श्राव्य भाषणीं । स्वीकार करीं महाराजा ॥२॥

मागिले अध्यायीं मच्छिंद्रनंदन । त्रिविक्रमदेहीं संचरुन ।
गोरक्ष तीर्थस्नानाकारणें । धाडिलासे मच्छिंद्रे ॥३॥

यापरी गोरक्षनाथ । महीं भ्रमतां नाना तीर्थ ।
तो गोदातटीं अकस्मात । येऊनियां पोहोंचला ॥४॥

तों गोदातटीं भामानगर । तया अरण्यांत गौरकुमर ।
परम झाला क्षुधातुर । जठरानलेंकरिनियां ॥५॥

ग्राम पाहतां तों अरण्यांत । उदक एक योजन न मिळे तेथ ।
तया स्थानीं क्षुधाक्रांत । अनल जैसा पेटला ॥६॥

मार्गीं चालतां दिशा लक्षीत । तों शेत देखिलें अकस्मात ।
कृषिकर्म प्रांजळवंत । पाहूनि सुमार धरियेला ॥७॥

तंव तो कृषीवल माणीकनामी । वय दहा वर्षें देहधर्मीं ।
माध्यान्हसमय साधूनी । भोजनांतें बैसला ॥८॥

पात्र घेतलें पुढें वाढून । कवळ करावा जों मुखीं अर्पण ।
तों अकस्मात गौरनंदन । आदेश शब्द गाजवी ॥९॥

तंव तो माणीक कृषी शेतीं । ऐकूनि आदेश शब्द प्रती ।
योजिला कवळ ठेवूनि हाती । प्रेमें नमीत तयातें ॥१०॥

म्हणे महाराजा तुम्ही कोण । किअर्थ घेतलें आडरान ।
येरु म्हणे मी तपोघन । क्षुधानळीं पेटलों ॥११॥

परम झालों तृषाक्रांत । म्हणोनि होऊनि आलों अतीत ।
तरी सन्निध अन्न असेल तूतें । भिक्षा आम्हां ओपावी ॥१२॥

ऐशी ऐकतां तयाची वाणी । म्हणे महाराजा योगेंद्रमुनी ।
निधान आहे मनोधर्मीं । पात्र वाढिलें भक्षावें ॥१३॥
मग उठोनि त्याचि वेळीं । शीघ्र ओपी पत्रावळीं ।
आणि मृत्कुंभ भरोनि जवळी । शीघ्र करी पुढारां ॥१४॥

मग तो गोरक्ष तपोघन । हस्तपाद प्रक्षाळून ।
अन्नपात्र पुढें घेऊन । जठराहुती घेतसे ॥१५॥

पूर्ण झाल्या जठराहुती । मग सहजचि तुष्ट झाला चित्तीं ।
कीं रुखा (झाडाला) होतां जलप्राप्ती । लवणाकार पावतसे ॥१६॥

की दारिद्र्याप्रती देता धन । मग कां न पावे तुष्ट मन ।
कीं यथेच्छ मेळविता झाल्याकारण । तो शरीरीं मिरवेना ॥१७॥

तन्न्याय कृषिनरेंद्रोत्तमा । घडूनि आले तुष्टमहिमा ।
मग प्रसन्न होऊनि चित्तद्रुमा । वरदफळा दावी तो ॥१८॥

म्हणे कृषिका कवण कामीं । मिरवला हो देहधर्मीं ।
येरु ऐकूनि म्हणे स्वामी । आतां कासया पुसतां हो ॥१९॥

तरी महाराजा आटाआटी । करावी प्रथम कार्यासाठीं ।
कार्य झालिया व्यर्थ चावटी । अन्यासी कासया शिणवावें ॥२०॥

तरी आतां कार्य झालें । पुढें योजीं शीघ्र पाउलें ।
गोरक्ष म्हणे बोलशी बोल । सत्य असती तुझे बा ॥२१॥

परी तुवां मातें दिधलें अन्न । तेणें मम चित्त झालें प्रसन्न ।
तरी तव देहीं किंचित पण । सत्य असेल वद मातें ॥२२॥

जे जे कामना असेल तूतें । ती पूर्ण पावशी फळसहितें ।
येरु ऐकूनि कृषी त्यातें । ऐसें उत्तर देतसे ॥२३॥

म्हणे महाराजा महीपाठीं । तुम्हीच हिंडतां भिकेसाठीं ।
ते तुम्ही मोह धरुनि पोटीं । मातें काय द्याल जी ॥२४॥

भणंगापाशीं भणंग गेला । तो काय देऊनि तृप्त झाला ।
खडक उदक पान्हा बोला । कदाकाळीं दिसेना ॥२५॥

तुम्ही तेवीं हिंडता अन्नासाठीं । आम्हां काय देणार जेठी ।
नाथ म्हणे इच्छातुष्टीं । आतां तुझी करीन बा ॥२६॥

येरी म्हणे पुरें बोलणें । काय आहे तुम्हां स्वाधीन ।
तरी आणिक तुजकारण । लागत असेल तें माग ॥२७॥

नाथ म्हणे रे एक दान । तुवां दिधल्या झालों प्रसन्न ।
तरी कांहींतरी मजपासून । मागून घेईं कृषिराया ॥२८॥

येरु म्हणे उगला ऐस । तुवां काय द्यावें आम्हांस ।
तरी कांहीं न मागूं सुरस । पंथ आपुला क्रमीं कां ॥२९॥
ऐसें बोलतां माणीकनामी । गोरक्ष विचारी आपुले मनीं ।
आडबंग असती कृषिधर्मीं । सदा विपिनीं बैसूनियां ॥३०॥

तरी हा मातें म्हणतों माग । परी त्याच्याचि हितार्थ करावा लाग ।
ऐसें विचारोनि मनोवेगें । तयालागीं बोलतसे ॥३१॥

म्हणे कृषिराया ऐक वचन । तूं आम्हांसी म्हणशील देऊं देणें ।
तरी मागें सरस वचन । निश्र्चयें करुनियां बोलावें ॥३२॥

येरु म्हणे तापसा ऐक । मातें दिससी महामूर्ख ।
जो देणार आपुलें आत्मसुख । तो मागें सरणार नाहीं कीं ॥३३॥

अरे चंद्र असे शीतळपणीं । तरी तो वर्षेल दाहकपणीं ।
परी तो ढळणार नाहीं प्राणी । मागें पाऊइल कासया ॥३४॥

सविताराज तेजोदीप्ती । तोही अंधकारीं करील वस्ती ।
परी उदार तो औदर्याप्रती । मागें पाऊल सारीना ॥३५॥

मही गेलिया रसातळीं । परी औदार्यप्राप्ती महाबळी ।
त्या कृपणत्व कदाकाळीं । अंगालागीं स्पर्शेना ॥३६॥

तरी कोणतें मागणें तूतें । मागूनि घेइंजे त्वरिते ।
मी बोलतो निश्र्चयातें । निश्चय माझा पाहीं कां ॥३७॥

ऐशी बोलतां विपुल वार्ता । गोरक्ष म्हणे आपुल्या चित्ता ।
तरी मनाचें करणें मागूं आतां । कैसा सांभाळील पाहूं तो ॥३८॥

ऐसा विचार करुनि चित्तीं । म्हणे मज दावीं कां विपिनपती ।
जें जें आवडेल तुझे चित्तीं । तें तूं न करीं महाराजा ॥३९॥

कांहीं एक इच्छील तुझें मन । तें तूं न करणें हेंचि मागणें ।
इतुकें देऊनि तुष्टपण । बोळवीं कां कृषिराजा ॥४०॥

ऐशी वदतां तयाची वाणी । अवश्य म्हणे कृषिकर्मी ।
हा धर्म आतां आपुलें धर्मीं । अर्कअवधीं रक्षीन गा ॥४१॥

ऐशी तैशी देऊनि भाक । तुष्ट केलें शरीरास ।
असो गोरक्ष त्या विपिनास । सांडूनियां चालिला ॥४२॥

माणीकनामी कृषी शेतांत । मुक्त करिता झाला औत ।
येठणें (नांगर जुंपण्याचे शेतीचें अवजार) बांधूनि समस्त । भार सकळ वाहतसे ॥४३॥

वृषभा मागें दिधलें लावून । मौळीं घेत येठण उचलून ।
मनांत म्हणे ग्रामासी जाऊन । क्षुधाबल घालावावें ॥४४॥

इतुकी मनीं योजना होतां । स्मरण झालें गोरक्षनाथा ।
पुत्रकल्याण आणितां चित्ता । मनाचें करणें उल्लंघावें ॥४५॥

मन इच्छित असे घरीं जावया । तरी आपण न जावें तया ठाया ।
मग तेथेंचि उभा राहूनियां । गाढ निद्रा करितसे ॥४६॥

मौळीं येठणाचा भार । घेऊनि उभा महीवर ।
नेत्र झांकूनि चिंतापर । हरिनामीं योजीतसे ॥४७॥

मन इच्छा हालवूं अंग । परी न हाले धडभाग ।
स्थिर होऊनि संचरले ओघ । वचनार्थ संपादी ॥४८॥

तरुपर्ण जे येती उडोन । तेचि करीतसे भक्षण ।
मनीं येतां सांठवण । तेही त्याग पर्णींचे करीतसे ॥४९॥

मग सहज स्थितीं वायुलहर । अकस्मात येतसे मुखावर ।
तितुकेंचि प्राशन आहारपण । अमल मन होतसे ॥५०॥

तेणें कृश झालें शरीर । सकळ आटूनि गेलें रुधिर ।
मांस म्हणाया तिळभर । स्वप्नामाजी दिसेना ॥५१॥

त्वचा अस्थि झाल्या एक । उभा राहिला कष्टदायक ।
येरीकडे तपोबाळक । बद्रिकाश्रमीं पातला ॥५२॥

बद्रिकेदार नमूनि त्वरित । पाहूं चालिला चौरंगीनाथ ।
तंव गुहागृहीं शरीरावरती । वाळवीवारुळ विराजलें ॥५३॥

मुखीं तितुकी नामावळी । आणि नेत्रचंद्रीं असे शिळा भारी ।
असे स्थित तया स्थळीं । गोरक्षनाथ प्रकटला ॥५४॥

त्वरित द्वारची शिळा काढून । पाहे तयाचे शरीराकारणें ।
तों वारुळ गेलें वेष्टून । सर्व अंगी तयाच्या ॥५५॥

शिळाचंद्रीं न हाले पाती । रामशब्दे वलगे उक्ती ।
तें पाहूनियां गोरक्षजती । परम चित्तीं हळहळला ॥५६॥

मग शरीराचें वारुळ काढून । पाहे तयाचे शरीराकारण ।
तों हस्तपाद लवेंकरुन । तपोबळें आलें ते ॥५७॥

मग सावध करुनि तयातें । म्हणे पाहें मी आलों गोरक्षनाथ ।
शीघ्र कवळूनि तयाचा हस्त । बाह्यात्कारीं आणिले ॥५८॥

मग कृपें करितां अवलोकन । शक्ती आली दारुण ।
मग उठूनि वंदी गोरक्षचरण । म्हणे सनाथ झालों असें मी ॥५९॥

यापरी तयासी आलिंगूनि नाथ । म्हणे बा कैसा झाला चरितार्थ ।
येरी म्हणे मज माहीत । नाहीं चामुंडे विचारी ॥६०॥

मग विचारुनि चामुंडेसी । वृत्तान्त पुसे चरितार्थासी ।
येरु म्हणे आम्ही फळांसी । देत होतो महाराजा ॥६१॥

परी चौरंगी न करुनि भक्षण । बैसला होता शिळा लक्षून ।
मग फळेंची पर्वताप्रमाण । गोरक्षातें दाविली ॥६२॥

फळनगा पाहोनि तपोजेठी । विस्मय करी आपुल्या पोटीं ।
म्हणे धन्य याची तपोराहाटी । ब्रह्मादिकां अतर्क्य ॥६३॥

परम चित्तीं कृपा वेष्टुनी । मौळीं ठेविला वरदपाणी ।
अनुग्रहचोज पुन्हां दावुनी । ब्रह्मसनातन केला असे ॥६४॥

पुढें चौरंगीसी घेऊन । बद्रिकेदारालया आणून ।
जागृत करुनि उमारमण । चौरंगीतें भेटविला ॥६५॥

मग तेथें राहूनि षण्मास । सकळ करविला विद्याभ्यास ।
अस्त्र शस्त्र बहुवस । प्रवीण झाला महाराजा ॥६६॥

मग सकळ देवांतें पाचारुन । तपोबळे केले सघन ।
मग सकळ दैवतें तुष्ट करुन । वरदप्रज्ञा आराधिलें ॥६७॥

सकळ देव वर देऊन । पहाते झाले आपुलें स्थान ।
येरीकडे बद्रिकेदार नमून । चौरंगीसह निघाला ॥६८॥

त्वरें येऊनि वैदर्भदेशांत । चौरंगीतें कौडण्यपुर दावीत ।
म्हणे बा रे तव माता तात । भेट घेईं तयांची ॥६९॥

भेटशी तरी कैसा त्यांते । जगीं जाऊनि अति ख्यात ।
हस्तपादांचें मुंडणखंडणनिमित्त । उत्तरा सूड घेईजे ॥७०॥

रायें छेदिलें तव हस्तपादांसी । परी घुसघुसी आहे मम मानसी ।
तरी आपुला प्रतापसंगम रायासी । निजदृष्टीं दावीं कां ॥७१॥

अवश्य म्हणे चौरंगीनाथ । भस्मचिमुटी कचळुनि हस्त ।
रायाचें लक्षुनि बागाईत । वातास्त्रासी सोडीतसे ॥७२॥

तंव तेथींचे वनकर । सहा शत एक सहस्त्र ।
वातचक्रें उडवूनि अंबर । दाविता झाला तयांसी ॥७३॥

पुन्हां वातअस्त्र घेत काढून । तंव ते उतरती महीकारण ।
किती पडले मूर्च्छना वेष्टून । कितीएक ग्रामीं पळाले ॥७४॥

ते येऊनि राजांगणीं । सांगते झाले विपरीत करणी ।
कोणी केली न दिसे नयनीं । आश्र्चर्य बहु होतसे ॥७५॥

मग भृत्यांतें पाचारुन । पुसूनि त्यांतें वर्तमान ।
कोणी केलें आला कोण । शोधालागीं धाडीतसे ॥७६॥

तो येरीकडे चौरंगीसहित । पाणवथीं बैसला गोरक्षनाथ ।
हेर पाहूनि त्वरित । रायापाशीं पातले ॥७७॥

म्हणती महाराजा पाणवथ्यासी । बैसले आहेत दोन तापसी ।
तीव्रतेजी कानफाटवेषी । विद्यार्णव दिसताती ॥७८॥

ऐसें ऐकूनि राजेश्र्वर । स्वमनीं आपुला करी विचार ।
आले असती गोरक्ष मच्छिंद्र । पुत्रदुःखें द्वेषानें ॥७९॥

तरी आतां त्वरेंकरुन । तयांसी जावें शरण ।
नातरी ग्रामासी पालथें करुन । प्राणांप्रती हरितील ॥८०॥

ऐसा विचार करुनि मानसी । राव सामोरा ये समारंभेसी ।
गज वाजी शिबिका रथांसीं । कटकासह येतसे ॥८१॥

ग्रामाबाहेर कटक येतां । गोरक्ष म्हणे चौरंगीनाथा ।
आपुला प्रताप आतां । निजदृष्टीं दावीं कां ॥८२॥

ऐशी ऐकतां गोरक्षगोष्टी । पुन्हां कवळी भस्मचिमुटी ।
वातास्त्र जल्पूनि पोटीं । चमूवरी प्रेरीतसे ॥८३॥

मग तें वातास्त्र अति तीक्ष्ण । चमूसह राया दाविलें गगन ।
रथ गज वाजी शिबिकासन । वातास्त्रें पाडिलीं ॥८४॥

तेणेंकरुनि चमू समस्त । गगनपंथे आरंबळत ।
म्हणती हे महाराजा नाथ । शरणागता तारावें ॥८५॥

सकळ स्तविती दीनवाणी । ते शब्द ऐकोनि तपोज्ञानी ।
चौरंगीसी म्हणे घे उतरोनि । चमूसहित रायातें ॥८६॥

मग तो कुशल प्रज्ञावंत । पर्वतास्त्र असे आड करीत ।
मग सकळ आटूनि गेला वात । चमू मिरवली नगमौळीं ॥८७॥

मग उभा करोनि आपुला कर । म्हणे उतरुनि यावें चमू समग्र ।
मग रायासह कटकभार । उतरले तळवटीं ॥८८॥

मग समीप येतां शशांगर । चौरंगीसी बोलिला गौरकुमर ।
पितयासी करुन नमस्कार । तुष्ट चित्तीं मिरवीं कां ॥८९॥

ऐसें ऐकतां गुरुनंदन । धांवूनि धरिले तातचरण ।
म्हणे महाराजा मी तव नंदन । निजदृष्टीं देखें मज ॥९०॥

ऐसें बोलता चौरंगीनाथ । रायें धांवूनि धरिलें हृदयांत ।
मग परम प्रीती गोरक्षातें । चरणीं भाळ अर्पीतसे ॥९१॥

मग गोरक्षही धरुनि हृदयीं । म्हणे राया याचा प्रताप पाहीं ।
येरी म्हणे तुजसमान आई । भेटल्या न्यून कायसें ॥९२॥

याऊपरी तैसें चौरंगीनाथ । वज्रास्त्र निर्माण करीत ।
चूर्ण करुनि महापर्वत । अदृश्यपंथीं मिरवीतसे ॥९३॥

याउपरी शशांगर । गोरक्षासी म्हणे चतुर ।
आरोहण करुनि शिबिकेवर । राजसदनीं चला जी ॥९४॥

याउपरी बोलें चौरंगीनाथ । आम्ही न येऊं तव गृहांत ।
सापत्न मातुश्रीचे कुडें मनांत । हस्तपाद छेदिले ॥९५॥

मग मूळापासूनि सकळ वृत्तान्त । रायालागीं केला श्रुत ।
राव कोपोदधींत । उचंबळला आगळा ॥९६॥

सेवकालागीं आज्ञा करीत । ताडीत आणा राणी येथ ।
तें ऐकूनि चौरंगीनाथ । काय परी वदतसे ॥९७॥

म्हणे ताता आपुलें वचन । हेचि शिक्षा आली घडून ।
यावरी ताता आपुलें कीर्तीनें । ब्रह्मांड भरेल महाराजा ॥९८॥

तरी ऐसें न करीं ताता । सदनींच शिक्षा करावी प्रीता ।
मग शिबिकासनीं बैसवूनि तत्त्वतां । राजसदना पातले ॥९९॥

राव जातां मंदिरांत । पादत्राण घेऊनि हातांत ।
ताडन करुनि पत्नीतें । म्हणे जाई येथूनी ॥१००॥

द्वादश संवत्सरपर्यंत । त्वां तप केलें शुचिष्मंत ।
तयातें फळ कुडें मत । भ्रष्ट केलें राज्यासी ॥१०१॥

तें पाहूनि गोरक्षनाथें । राया संबोधूनि केला शांत ।
एक मास राहिला तेथ । शशांगरभक्तीनें ॥१०२॥

यापरी गोरक्ष जातेसमयीं । वंश वेष्टी मोक्षप्रवाहीं ।
प्रसाद देऊनि राजदेही । वीर्यवान पैं केला ॥१०३॥

म्हणे कामिनी करुनि दुसरी । भोगीं वंशलतेची लहरी ।
ऐसें सांगूनि शशांगरीं । चौरंगीसह चालिला ॥१०४॥

मार्गीं चालतां मुक्काम । पाहते झाले प्रयागस्थान ।
स्नान करुनि उत्तमोत्तम । शिवालयीं पातले ॥१०५॥

येतांचि करुनि शिवदर्शन । मग शिवदारेसी बोलूनि वचन ।
गुरुकलेवराचें वर्तमान । तियेलागीं पुसतसे ॥१०६॥

तंव ती होईनि भयभीत । बोलती झाली चाचरे घेत ।
शरीरेंकरुनि थरथरां कंपित । पायांवरी लोटली ॥१०७॥

म्हणे महाराजा गुरुनाथा । राजभाजा रेवतीकांता ।
तिनें मातें भ्रष्टवूनि चित्ता । पुसूनि घेतलें होतें कीं ॥१०८॥

याउपरी दुसर्यारलागुनी । वदले नाहीं कलेवरकहाणी ।
परी नेणों भय वाटें मनीं । कलेवर पहा निजदृष्टी ॥१०९॥

स्त्रीजाती बोलती एक । परी करणी करिती आणिक ।
मज वाटतसे ती चाळक । समक्ष दृष्टी पहावें ॥११०॥

ऐसी ऐकूनि तियेची वाणी । परम घाबरला गोरक्षमुनी ।
मग एकान्त गुहासदनीं । विदारुनि पहातसे ॥१११॥

तंव ते मोकळें गुहागार । आंत नाहीं कलेवर ।
मग नेत्रीं दाटूनि मोहाचा पूर । शोकसिंधु उचंबळे ॥११२॥

तंव तो म्हणे महाराजा प्रज्ञावंता । सोडुनि दिधली माझी ममता ।
आतां तेथें गुरुनाथा । कवणे ठायीं पाहूं मी ॥११३॥

ऐसें म्हणूनि आरंबळत । धरणीप्रती शरीर टाकीत ।
तंव ती शैवदारा मोहस्थित । होऊनि त्यांतें बोलतसे ॥११४॥

म्हणें महाराजा धैर्य धरीं । मी राजांगने जाऊनि सत्वरीं ।
पुसूनि येतें मच्छिंद्रशरीरीं । वृतान्त कैसा झाला तो ॥११५॥

ऐसें बोलूनि गोरक्षातें । शैवदारा अंतःपुरांत ।
शीघ्र जाऊनि रेवतीतें । राजनेमानें नमियेलें ॥११६॥

तंव ती पाहूनि शैवकामिनी । म्हणे कां आलीस वो मायबहिणी ।
येरी म्हणे अंतःकरणीं । आठव मातें झालीसे ॥११७॥

म्हणाल तरी आठव कोण । तरी द्वादश वर्षें आलीं भरुन ।
तुम्हांलागीं सांगितली खूण । राजभागीं विचारा ॥११८॥

ऐसी ऐकतां तियेची वाणी । एकातां ने ते राजपत्नी ।
म्हणे माय वो अंतःकरणीं । चिंता सोडीं सकळ ती ॥११९॥

अगे तुजविरहित त्याचि दिवशीं । कलेवर काढूनि शस्त्रउद्देशीं ।
वांटलें गे रतिरती मांसी । सकळ विपिनामाझारी ॥१२०॥

त्यासही लोटले बहुत दिवस । अस्थिमांसांचा झाला नाश ।
जीवजंतू खाऊनि त्यास । विष्ठा मृत्तिका झाली असे ॥१२१॥

तरी या कार्याचा सकळ तरु । समूळीं उपटिला बीजांकरु ।
आतां चिंतेचें फळ अपारु । कोठूनि दृष्टी पडेल ॥१२२॥

ऐसें बोलतां राजांगना । चिंतें व्यापिली शैवअंगना ।
म्हणे नेणों पुढिल्या कर्मा । कैसे घडोनि येईल ॥१२३॥

परी आतां असो कैसें । श्रुत करावें गोरक्षास ।
जें जें असेल प्रारब्धास । भोग भोगणें लागेल ॥१२४॥

ऐसा विचार करुनि चित्तीं । पुनश्र्च आली शिवालयाप्रती ।
जे वदली रेवती युक्ती । प्रांजळ तैसे सांगितलें ॥१२५॥

सांगतां ऐकिलें नाथें । परम पेटला क्रोधानळातें ।
म्हणे शिक्षा करावी राजभाजेतें । दुःखार्णवीं बुडवूनियां ॥१२६॥

ऐसा विचार घटित मनीं । परी पुनः करीत विवेकबंधन ।
रेवती माता मजकारण । मच्छिंद्रनाथें लागतसे ॥१२७॥

जरी अवज्ञा करुन । जंतूंचें झालें भक्षण ।
तरी आतां शोधार्थ मन । मच्छिंद्रशरीरीं ठेवावें ॥१२८॥

न द्यावें तिसी शिक्षेकारणें । तें नाश न पावे निश्र्चय पूर्ण ।
कोणे तरी ठायालागून । मच्छिंद्रदेह असेल ॥१२९॥

मग बोलावूनि चौरंगीतें । म्हणे बा रक्षीं शरीरातें ।
मी देहासी सांडुनि त्रिभुवनातें । कलेवरशोधार्थ जातों कीं ॥१३०॥

परी रेवती येथील राजकांता । प्रवर्तली आहे मच्छिंद्रघाता ।
तैशीच वहिवटेल माझिया अर्था । म्हणूनि सावध असावें ॥१३१॥

ऐसें सांगूनि चौरंगीतें । प्रवेश करी गुहागृहातें ।
प्राण सान शरीरातें । भ्रमण करी दश दिशा ॥१३२॥

सकल शोधिला जंबूद्वीप । सरितार्णवीं सकल आप ।
ग्राम कानन सप्तदीप । रतिरती शोधिलें ॥१३३॥

जीवजंतूची देहस्थिती होऊन । शोधितां गुरुचें कलेवर पूर्ण ।
कोणेतरी ठाया लागून । मच्छिंद्रदेह असेल ॥१३४॥

अतळ वितळ सुतळ पाताळ । सप्तही पाताळस्थळ ।
पिंडब्रह्मांड शोधूनियां सकळ । स्वर्गावरी चालिले ॥१३५॥

स्वर्लोक भुवर्लोक तपोलोक । अर्यमा यक्षादि सत्यलोक ।
कुबेर तारागणादि अनेक । शोधूनिया पाहिलें ॥१३६॥

एक मेरु स्वर्गपाठार । गणगंधर्वादि अन्य सुरवर ।
सकल शरीरा करुनि संचार । गुरुशरीर शोधिलें ॥१३७॥

उपरी पाहूनि वैकुंठ समस्त । त्वरें पातला कैलासाप्रत ।
तों होतांचि प्रवेश शिवगणांत । धुंडाळूनि पहातसे ॥१३८॥

तों शिवगणीं चामुंडासमुदयांत । अस्थि त्वचा मांस देखें समस्त ।
त्यावरी वीरभद्र सर्व गणांत । गर्जोनियां सांगतसे ॥१३९॥

म्हणे द्वादश वर्षाचा सरला नेम । मच्छिंद्रशवातें करा रक्षण ।
तयाचा शिष्य गौरनंदन । कोणे रुपें येईल कीं ॥१४०॥

ऐसी ऐकूनि तयाची वार्ता । गोरक्ष तेथूनि झाला निघता ।
तों येरीकडे चौरंगीनाथा । काय सुचलें होतें कीं ॥१४१॥

गोरक्षशवाजवळ बैसून । आणीक सकळ अस्त्र व्यापून ।
जेथें लाग न लागे देवांकारण । ब्रह्मादिकांकरुनियां ॥१४२॥

ऐसें शव अस्त्रव्याप्त । तैशांतूनि निघून गौरसुत ।
गुप्तवेषें शरीरांत । येऊनियां प्रवेशला ॥१४३॥

प्रवेशतांचि अकस्मात । उठूनि बैसला गौरसुत ।
मार्ग पाहूनि गुहागृहांत । बाहेर आले उभयतां ॥१४४॥

मग सिद्ध करुनि भस्मझोळी । उभे राहिले दोन्ही बळी ।
पर्वतास्त्र तेणें काळीं । अर्कावरी सोडिलें ॥१४५॥

गोरक्षमुखींचे पर्वतास्त्र । प्रविष्ट होतां अति स्वतंत्र ।
माथा उचलितां अंबरपात्र । भरोनियां निघालें ॥१४६॥

सवालक्ष योजनमिती । स्वर्गीं उंच झाले गभस्ती ।
त्याहूनि माथा पर्वतीं । अंबरातें मिरवला ॥१४७॥

मित्रमार्गींचा धरुनि रोक । आकाशस्तंभ झाला एक ।
तेणेंकरुनि स्यंदनीं अर्क । मार्गावरी अडखळला ॥१४८॥

चक्रपदा चालावया वाट । न मिळे पाहूनि सुभट ।
मग सज्ज करुनि गांडीव चिमुटीं । योजिता झाला महाराजा ॥१४९॥

तीव्रशरीं वज्रास्त्र । योजूनि सोडी प्रविष्ट मित्र ।
तेणेंकरुनि पर्वतास्त्र । भंगिता झाला ते क्षणीं ॥१५०॥

परी पर्वतास्त्र भंगित होतां । आदित्य विचारी आपुले चित्ता ।
हें अस्त्र कोणाची प्रतापदुहिता । आडमार्गीं झालें असे ॥१५१॥

ऐसें पाहतां अर्क अंतरी । तो समजला नर गोरक्षकेसरी ।
मग स्यंदनासह महीवरी । येऊनियां प्रगटला ॥१५२॥

येतां देखती अर्कराज । काय करिती हो विजयध्वज ।
चंद्रास्त्राचें पेरुनि बीज । कोटी चंद्र निर्मिले ॥१५३॥

तेणें करुनि शीतळ प्रवाहीं । मिरवती झाली मही ।
मग तो सकळ दाह स्वभावीं । बाधूं न शके अर्काचा ॥१५४॥

ऐसी समाधान स्थिती होतां । परी समीप पावला प्रविष्ट सविता ।
मग चौरंगी आणि गोरक्षनाथ । अर्कचरणीं लागती ॥१५५॥

यापरी भाविकस्थिती सांगून । बोलता झाला जगलोचन ।
बा रे तुज सुखसंबंध कोण । दर्शवीं कां वाचेसीं ॥१५६॥

येरु म्हणती महाराजा । आम्ही उदेलों एक काजा ।
मच्छिंद्रदेह तेजःपुंजा । शिवगणें हरियेला ॥१५७॥

तरी आपण जाऊनि तेथें । सुनीति सांगावी वीरभद्रातें ।
कीं मच्छिंद्रदेह महींते । पाठवूनि द्यावा कीं ॥१५८॥

परी या कार्यां बहुधा नीती । सांगून जरी ना ऐकती ।
मग मागूनि बोलावूनि घेऊं या क्षितीं । युद्धालागीं मिसळाया ॥१५९॥

ऐसे पर्वीं महापर्वीं । आमुची जाऊन करावी शिष्टाई ।
इतुका उपकार मच्छिंद्रदेहीं । आम्हांसी साह्य मिरवावें ॥१६०॥

ऐसें बोलतां गोरक्षनाथ । आदित्य अवश्य त्यांतें म्हणत ।
मग त्या क्षणीं कैलासाप्रत । त्वरित जाऊनि पोंचला ॥१६१॥

गणें पाहूनि अर्क येतां सहज । पायां लागे विजयध्वज ।
म्हणतसे येणें महाराजा । कवण्या अर्था झालें असे ॥१६२॥

आदित्य म्हणे ऐकें वचन । गोरक्षशिष्टाईसाधन ।
करुं पातलों तुजकारण । मच्छिंद्रदेहाकारणें ॥१६३॥

तरी मम बोलणें आतां । चित्त द्यावें परमहिता ।
महीसी पाठवीं मच्छिंद्रदेह आतां । तुष्ट करीं गोरक्षा ॥१६४॥

तुम्हीं तुष्ट केलिया त्यास । नाथपंथें वाढेल प्रीत ।
ऐसें उत्तर बोलतां आदित्य । वीरभद्र बोलतसे ॥१६५॥

हे महाराजा ऐक वचन । आम्हांसी दुःख दिधलें मच्छिंद्रानें ।
तरी आतां गेलिया प्राण । मही न दावूं शवातें ॥१६६॥

जरी गोरक्ष झुंजेल आम्हांते । तरी सिद्ध होऊं युद्धांतें ।
गोरक्ष जिंकूनि समरांगणातें । मच्छिंद्रसम करुनि ठेवूं ॥१६७॥

उपरी बोले नारायण । मच्छिंद्रें दुःख दिधलें तुम्हांकारण ।
तेव्हां तुमचा प्रताप पळून । कवणा ठाया गेलासे ॥१६८॥

आतां अवचट घडले ऐसें । म्हणूनि प्रौढा झालां मानसें ।
परी मच्छिंद्र जैसा तैसाचि गोरक्ष । प्रतापबळी असे कीं ॥१६९॥

तेव्हां मच्छिंद्र होता एक । आतां दोघे असती प्रतापअर्क ।
ते कोपल्या सकळ धाक । कृतांतासम योजिती ॥१७०॥

येरु म्हणती असो कैसें । परी कदा न देऊं मच्छिंद्रास ।
यावरी बोले राजस । आवडेल तैसें करावें ॥१७१॥

परी एक आणिक वचन । तुम्ही उतरा महीकारण ।
स्वर्गीं करितां कंदन । सिवलोकांत पावेल ते ॥१७२॥

म्हणसी कीं यासी काय कारण । तरी ते प्रतापी असती तीक्ष्ण ।
कैलासगिरि पिष्ट होऊनि । खंड करितील क्षणार्धें ॥१७३॥

परी ते पाहुनि येथील वस्ती । विनाश होईल स्वर्गाप्रती ।
मग त्या कोपें पशुपती । शासन करील तुम्हांतें ॥१७४॥

भवभवानी अति प्रीती । करिती गोरक्षमच्छिंद्रांप्रती ।
पहा शरीररज सवें चामुंडांहाती । कैलासातें पाठविलें ॥१७५॥

तरी आतां शिवा न कळतां । मानेल तैसें करावें चित्ता ।
ऐशी गोष्ट आदित्य बोलतां । सर्वां परी मानलें ॥१७६॥

मग वीरभद्र म्हणे सर्व गणांसी । तुम्ही युद्धा जावें सर्व महीसी ।
दुःख लागतां कांहीं रणासी । मीही येतों मागून ॥१७७॥

मग अष्टभैरवगण । अवश्य म्हणूनि करिती गमन ।
विमानें प्रत्यक्ष घेऊन । शस्त्रअस्त्रादिकीं उतरले ॥१७८॥

बहात्तर कोटि चौर्याेयशीं लक्ष । येतांचि देखे नाथ गोरक्ष ।
मग चौरंगीतें बोले प्रत्यक्ष । सावध होई मम वत्सा ॥१७९॥

असो शिवगण येतांचि महीं । लोटते झाले शस्त्रप्रवाहीं ।
तें गोरक्षें पाहूनि त्या समयीं । वज्रास्त्र निर्मियेलें ॥१८०॥

वज्रास्त्र पातलें लव न लागतां । सहस्त्र वेळां भवतें फिरतां ।
तेणें शिवगणांचे शर समस्त । अंगीं लिप्त न होती ॥१८१॥

तें पाहूनियां सकळ शिवगण । योजिती अपार अस्त्रांकारण ।
तितुक्याही अस्त्रां उभय जन । लक्ष्य धरुनि उडविती ॥१८२॥

अग्निअस्त्र धूम्रास्त्र । तयावरी प्रेरिती वातास्त्र ।
वातास्त्रावरी उरगास्त्र । प्रेरिती झाले शिवगण ॥१८३॥

काळास्त्र आणि वज्रास्त्र । महाकठिण स्पर्शास्त्र ।
तयामाजी दानवास्त्र । प्रळय करीत आगळा ॥१८४॥

तें पाहूनि गोरक्षनाथ । प्रेरिता झाला जलदास्त्र ।
तयामागें पर्वतास्त्र । लागोपाठ करीतसे ॥१८५॥

तयामागें खगेंद्रास्त्र । तयामागे संजीवनी अस्त्र ।
मग प्रेरी इंद्रास्त्र । तें जाऊनियां झगटलें ॥१८६॥

विभक्तास्त्र देवास्त्र कठिण । तींही झगडती त्वरेंकरुन ।
ऐसें अस्त्र परिपूर्ण । गणास्त्र तें भंगिती ॥१८७॥

त्यांत काय करी चौरंगीनाथ । हळूचि मोहनास्त्र प्रेरीत ।
तें संचरुनि गणहृदयांत । मग मिरवीत पिसाटपणें ॥१८८॥

सर्वांसी नाहीं देहभान । तेणें न कळे आलों कोणकार्यालागून ।
पिशाचवृत्तीं भ्रमत रानोरान । व्यर्थ फिरतें जाहले ॥१८९॥

त्यांत आणिक चौरंगीनाथ । प्रेरी प्रळयकाळींचा वात ।
तेणें गण समस्त । वायुचक्रीं पडियेलें ॥१९०॥

तों वीरभद्र मागूनि चामुंडेसहित । युद्धालागीं आला त्वरित ।
परी शिवगण पाहूनि अव्यवस्थित । परम चित्तीं क्षोभला ॥१९१॥

मग गांडीवातें टणत्कारोनी । बाण योजिलें अपार गुणीं ।
कामास्त्र ब्रह्मास्त्र कार्तिक तीन्ही । विविध बाणीं सोडतसे ॥१९२॥

जैसा प्रळयकाळींचा वडवानळ । तों यत्नें न पावे कदा शीतळ ।
तन्न्यायें शिवबाळ । कोपानळीं वेष्टिला ॥१९३॥

ते पाहूनि चौरंगीनाथ । रतिअस्त्र प्रेरीत त्वरित ।
तेणें कामास्त्र त्वरें निश्र्चित । मूर्च्छित होऊनि पडियेलें ॥१९४॥

यावरी दुसरें चौरंगीनाथ ।  दशासुरी अस्त्र प्रेरीत ।
तें पाहूनियां नाभीसुत (ब्रह्मदेव) । झडझडोनि पळतसे ॥१९५॥

चित्तीं म्हणे नोहे बरवें । वेद हरतील आतां सर्व ।
शंखासुर प्रतापवर्ण । पुनः उदय झाला असे ॥१९६॥

ऐसा विचार करुनि मनीं । ब्रह्मास्त्र दडलें अदृश्यपणीं ।
पुढें कामिनीअस्त्र चौरंगीनाथ । प्रेरिता झाला लवलाहें ॥१९७॥

तें पाहूनि कार्तिकास्त्र । पळूनि लपवी मुखपात्र ।
परी चौरंगीचें पांचजन्यास्त्र । प्रळयालागीं मिरविलें ॥१९८॥

तें पाहूनियां भद्रजाती । मत्स्यास्त्र योजिलें परम निगुतीं ।
तेणें करुनि तदस्त्रशांती । अदृश्य तें मिरवलें ॥१९९॥

परी परम कोपोनि तपोबाळ । तीव्रास्त्र योजिलें तत्काळ ।
संजीवनी योजूनि सबळ । सकळ दानवां उठविलें ॥२००॥

ते दानव म्हणाल कोण कोण । त्रिपुरसुंदराक्ष मालीमल मृदुमान्य ।
म्हैसासुर जालंदर प्राज्ञ । काळयवन अघ बक ॥२०१॥

हिरण्याक्ष हिरण्यकश्यपसहित । मुचकुंद बळी वक्रदंत ।
रावण इंद्रजित कुंभकर्ण त्यांत । सिंहनाद भरिताती ॥२०२॥

ऐसे सबळ राक्षस उठतां । विमानयानीं सुरवर असतां ।
अति भय मानूनि चित्ता । विमानातें पळविती ॥२०३॥

कैंचें युद्ध कैंचें पाहणें । पळती सुर भयभीत होऊन ।
तेहतीस कोटी देवतांकारण । चिंता अपार व्यापिली ॥२०४॥

म्हणती रावणें बंदी घातलें । दैवें दाशरथी रामें सोडिलें ।
आतां दैन्य भोगूनि आलें । दुःख अपार येधवां ॥२०५॥

ऐसे होऊनि भयभीत । कंपें व्यापिले ते समस्त ।
असो सुरवर जाऊनि वैकुंठात । निवेदिती श्रीरंगा ॥२०६॥

मग तो दयाळ चक्रपाणी । ऐसी ऐकूनि सुरवरवाणीं ।
म्हणे भोग आला परतुनी । अवतारदीक्षेकारणें ॥२०७॥

मग तो परम दचकूनि । चित्तीं । शिव पाचारिला सुरवरांहातीं ।
बैसवूनि स्वसंगती । विचित्र करणी निरोपिली ॥२०८॥

म्हणे गोरक्षें केलें अनुचित । पुनः उठविले दानव समस्त ।
आतां दानव तरी रसातळाप्रत । मही सकळ नेतील कीं ॥२०९॥

एक एक दानवासाठीं । आपण माराया झालों कष्टी ।
कल्पवरी अवतार जेठी । धरुनियां भीडलों ॥२१०॥

तरी आतां कैसें करावें । निवटितील कैलासा सकळ दानव ।
अहा मूर्ख तो वीरभद्र राव । व्यर्थ द्वेषीं मिरवला ॥२११॥

मग सोडूनि वैकुंठासी । येते झाले गोरक्षापासी ।
म्हणती बा विपरीत महीसी । पुत्रा हे काय मांडिलें ॥२१२॥

अरे एकएका राक्षसालागीं । आम्ही श्रमलों बहु प्रसंगीं ।
अवतार घेऊनि नाना रंगीं । हनन केलें तयांचे ॥२१३॥

तरी आतां कृपा करुन । अदृश्य करीं दानवांकारण ।
येरी म्हणे गुरुशवा आणून । द्यावें आधी मजलागीं ॥२१४॥

मग शिवें बोलावूनि चामुंडेसी । मच्छिंद्रशवातें आणविले महीसी ।
म्हणे बा घेईं आणि राक्षसांसी । शांतदृष्टी दावीं कां ॥२१५॥

यावरी गोरक्ष म्हणे त्यातें । दावन नोहेत अस्त्रव्यक्त ।
संजीवनी प्रयोग देहस्थित । दानव उदया पावले ॥२१६॥

तरी अवतार घेऊन । पुनः योजा रणकंदन ।
नातरी वीरभद्राची आस्था सोडून । द्यावी लागेल तुम्हांतें ॥२१७॥

यावरी बोले भालदृष्टी । येर पोर म्हणे नाहीं म्हणे पोटीं ।
परी नाथा राक्षस जेठी । दुःख देतील आम्हांतें ॥२१८॥

एक मधुदैत्य माजला । तेणें पळविलें रानोरानीं आम्हांला ।
शेवटी एकादशीनें त्याला । मृत्युमुखा पाठविले ॥२१९॥

ऐसें दुःख सांगावें किती । तरी आतां कृपामूर्ती ।
वेगीं निवटीं राक्षसांप्रती । पुत्रमोह सांडिला ॥२२०॥

ऐसें शिव विष्णु बोलत । येरीकडे राक्षस समस्त ।
वीरभद्र पाहूनि झुंजत । धनुष्यबाण कवळुनियां ॥२२१॥

परी तो प्रतापी भद्रजाती । एकटा झुंजतो सर्वांप्रती ।
नानाशस्त्रआकृती । निवारीत बलिष्ठ ॥२२२॥

ऐसें वीरभद्र आणि राक्षस संपूर्ण । एकमेळीं माजलें कंदन ।
येरीकडे शिवविष्णूंनीं । स्तुतीं तुष्टविला गोरक्ष ॥२२३॥

तुष्ट होतां गोरक्षजती । वाताकर्षण अल्पयुक्तीं ।
भस्मचिमुटी रणकंदनाप्रती । फेंकूनियां देतसे ॥२२४॥

तेणें दानव वीरभद्रासहित । महीं पाडिले निचेष्टित ।
श्र्वासोछ्वास कोंडूनि समस्त । प्राणरहित झाले ते ॥२२५॥

सबळ अस्त्रें वाताकर्षण । ठाऊक नव्हती देवदानवांकारण ।
परी नाथपंथीं ती येऊन । प्रसन्न झालीं कृपेनें ॥२२६॥

असो वीरभद्र आणि दानव समस्त । रणीं निमाले प्रतापवंत ।
त्यावरी गोरक्षें जल्पूनि  अग्निअस्त्र । सकल केलें भस्म तेणें ॥२२७॥

यावरी पुढें पंचानन । वेष्टिले अति मोहानें ।
तें पुढिलें अध्यायीं सकळ कथन । श्रोतियांनीं ऐकावें ॥२२८॥

परम साधन योजूनि चित्तीं । पाठ थोपटूनि वक्त्याप्रती ।
भला भला म्हणवूनि उक्ती । श्रोते करिती तत्कृपें ॥२२९॥

परम अवधाना योजूनि चित्त । वक्ता जाहला धुंडीसुत ।
नरहरि मालू नाम ज्यांस । संतसेवे अनुसरला ॥२३०॥

स्वस्तिश्री ग्रंथ भक्तिकथासार । संमत गोरक्षकाव्य किमयागार ।
सदा परिसोत भाविक चतुर । त्रयस्त्रिंशतितमध्याय गोड हा ॥२३१॥

श्रीकृष्णार्पणमस्तु ॥ शुभं भवतु ॥ श्रीरस्तु ॥

॥ श्रीनवनाथभक्तिसार त्रयस्त्रिंशतितमध्याय संपूर्ण ॥

