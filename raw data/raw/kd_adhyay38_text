श्रीगणेशाय नमः ॥

जयजयाजी व्यंकटरमणा । दयासागरा परिपूर्णा ।
भक्तदुःखभंजना । पुढें ग्रंथ बोलवीं ॥१॥

मागिले अध्यायीं कथन । नागनाथा भेटला अत्रिनंदन ।
विद्याभ्यासें दीक्षाकारण । नाथपंथी मिरवला ॥२॥

उपरी मच्छिंद्रासीं खेळूनि रळी । जिंकिला मच्छिंद्र तपोबळी ।
तंव सिद्ध उत्पन्न करुनि मंडळी । शाबरी विदया ओपिली ॥३॥

यावरी श्रोतीं पुंढें कथन । पूर्वीं दक्षगृहीं वार्ता जाण ।
निघालें विवाहयोजनालक्षण । मंगलकार्याचें तेधवां ॥४॥

हिमालयाची आत्मजा । ती योजिली मंगलकाजा ।
तेव्हां देव-दानव -मानवां भोजा । पाचारण पाठविलें ॥५॥

तेणेंकरुनि दक्षागार । भरोनि निघाला सुरवर ।
मानवी दक्ष हरि हर । सभास्थानीं बैसले ॥६॥

मंडळी ऐसी सर्वांसहित । बैसली असे पार्वती त्यांत ।
मंगलकला करुनि मंडपांत । मिरवत असे नोवरी ॥७॥

परी ते नोवरी स्वरुपखाणी । कीं चंद्रकला नक्षत्रगणीं ।
जाहली जैसी सौदामिनी । उजळपणा कराया ॥८॥

कीं सहस्त्र विद्दुल्लतांचा पाळा (समुदाय) । ऐक्यपणें झाला गोळा ।
सुरवरीं घनमंडळा । चमकपणीं शोभवी ॥९॥

कीं अर्क प्रत्यक्ष दीक्षाबाळ । सभासद मिरवे केवळ ।
तयाचें प्रतिबिंब व्योमीं जळ । ब्रह्मांडकुंडीं अर्क हा ॥१०॥

ऐसियापरी लावण्यलता । सभेंत मिरवे जगन्माता ।
तें स्वरुप देखूनि नाभिसुता । कामानळ दाटला ॥११॥

कामविरह चपळवंत । नेणे विचार समयोचित ।
स्थान सोडोनि इंद्रियांत । लिंगामाजी पातला ॥१२॥

तैं विधीचा विरहकाम । अधीरपणीं द्रवला उत्तम ।
महीं प्राप्त होतां मनोधर्में । संकोचला विधि तो ॥१३॥

बैसल्याठायींचि करुन । रेत रगडियेलें महीकारण ।
तैं आगळे साठ सहस्त्र पूर्ण । भाग झाले रेताचे ॥१४॥

तैं सांठवली जीवदशा । रेतीं झाल्या अपार प्रवेशा ।
साठ सहस्त्र ऋषी वेषें । वालखिल्य भागीं मिरवले ॥१५॥

परी एक आगळा होता भाग । तैसाचि राहिला तेथें चांग ।
सेवक झाडी महीअंग । केरसमानीं मिसळला ॥१६॥

उपरी सरतां मंगळनेम । केला होता लज्जाहोम ।
केर आणि तयाचे भस्म । सेवक सांडिती सरितेंत ॥१७॥

सरितेंत पडतां सकळ मेळ । सर्व रेताचा सांडूनि मळ ।
केर मग उगवोनि तळ । निर्मळपणीं वर्तला ॥१८॥

मग तो जळीं ढळढळीत । तरुनि प्रवाहीं वाहत जात ।
तो वाहतां अकस्मात । कुशवेष्टनीं आतुडला ॥१९॥

तैं जललहरीचे नेटेंकरुन । कुशवेष्टींत पडे जाऊन ।
तेथें लोटतां बहुत दिन । कुशमुळ्यांनीं वेष्टिला ॥२०॥

यापरी बहुतां दिवशीं । ईश्र्वरआज्ञा अवतारक्रमासी ।
पिप्पलायन त्या रेतासीं । नारायण संचरला ॥२१॥

संचरला परी कैसे रीतीं । रोहिसावजें विपिनीं असती ।
तो मेळ त्या कुशवेष्टीप्रती । उदकपाना पातला ॥२२॥

त्यांत रोहिणी ऋतुवंत । मूत्र स्रवली प्रत्यक्ष रक्त ।
तें भेदूनि वीर्यव्यक्त । रेत वाढी लागलें ॥२३॥

कुशबेट गरम भुवन । तयामाजी हें सघन ।
वाढी लागतां स्वेदजविधान । कीटकन्यायेंकरुनियां ॥२४॥

अंडज जारज स्वेदज प्रकरण । ऐसीं जीवां उत्पत्तिस्थानें ।
असो या विधानेंकरुन । मूर्ति रचिली नवमास ॥२५॥

देह वाढतां सबळवंत । कुशमूळ झालें त्रुटित ।
मग ढाळपणीं महीवरती । बाळ दृष्टीसी तें आलें ॥२६॥

तों त्या ठायीं अकस्मात । सत्यश्रवा विप्र भागीरथींत ।
येवोनियां दर्भांनिमित्त । कुशवेष्टीं विलोकी ॥२७॥

तो विप्र असे परम सुशीळ । पुनीतग्रामीं तयाचें स्थळ ।
तेथें येतां दृष्टीं बाळ । पाहिलेंसे तेधवां ॥२८॥

देखिलें परी दैदीप्यमान । अर्कतेजें परम सगुण ।
कीं प्रत्यक्ष चंद्रकळा जिंकोन । आणिता झाला त्या ठायीं ॥२९॥

कीं अनंत मस्तकींचा मणी । विसरुनि गेला ते स्थानीं ।
ऐसें भासलें विप्रा मनीं । अति तेजस्वी चकचकाटें ॥३०॥

चित्तीं म्हणे हें बाळ । कोणाचें आहे तेजःपुंजाळ ।
उर्वशी उदरकमळ । टाकूनियां गेली असे ॥३१॥

कीं राजबीज मनमोहन । जळदेवतीं दृष्टीं पाहून ।
आणिलें मातेच्या शेजेहून । आपुले स्थानीं न्यावया ॥३२॥

तरी याची पुनः माता । येऊनि भेटेल कधीं आतां ।
परी प्रेमरहित लोभ ममता । टाकूनि ती गेलीसे ॥३३॥

ऐसा तर्कवितर्क करीत । परी तो बाळा न लावी हस्त ।
कैसें न्यावें म्हणोनि मनांत । पुढील अर्थ दिसेना ॥३४॥

अति वितर्कें भेदलें मन । परी मोहें वेष्टिले पंच प्राण ।
चित्तीं म्हणे कैसें सोडून । बाळालागीं जावें हो ॥३५॥

अरण्य कर्कश तीर भागीरथी । सावजें येती उदकाप्रती ।
दृष्टि पडतां तयाचि क्षितीं । घात करितील बाळकाचा ॥३६॥

ऐसें प्रकरणीं शंकित मानस । बाळानिकट उभा असे ।
परी स्वर्गींचे देव असती डोळस । देखते झाले तयासी ॥३८॥

बाळक करीतसे रुदन । हस्तपादांतें नाचवून ।
तें स्वर्गीं सुरवर पाहून । नमन करिती भावानें ॥३९॥

म्हणती हा पिप्पलायन नारायण । आजि देखियले तयाचे चरण ।
तरी आजिचा दिन परम सुदिन । कृतकृत्य झालों कीं ॥४०॥

मग सर्वत्र करुनि जयजयकार । वर्षिते झाले कुसुमभार ।
कुशवेष्टींत कुसुमें अपार । खचूनियां पडियेलीं ॥४१॥

विप्र बाळाच्या अंगावरुनी । कुसुमें अपरिमित काढूनी ।
टाकी जरी कुसुमांलागोनी । परी न सरे म्हणोनि दचकला ॥४२॥

चित्तीं म्हणे कैंचें बाळप्रकरण । पिशाचकरणी येते दिसोन ।
अकस्मात येऊनि कुसुमघन । कोणीकडून वर्षती ॥४३॥

ऐसा भयस्थित होऊनि चित्तीं । पळूं लागला नगरवाटीं ।
कैंचे दर्भ चरणसंपुटीं । अति कवळूनि पळतसे ॥४४॥

तें पाहूनि सुर समस्तीं । गदगदां हास्य करिती ।
सत्यश्रव्यासी पळतां म्हणती । उभा उभा पळूं नको ॥४५॥

ते सत्यश्रवें शब्द ऐकोन । परम घाबरला पडे उलथून ।
चित्तीं म्हणे पिशाच येऊन । भक्षावया धांवलें ॥४६॥

ढळढळीत भरले दोन प्रहर । खेळों निघालें महीवर ।
कैंचे बाळक प्राणहर । पिशाचकृत्यें मिरवला ॥४७॥

ऐशा वितर्ककल्पना आणूनी । पळत आहे श्र्वास सांडुनी ।
पडतां महींतें उलथुनी । पुनः उठोनी पळतसे ॥४८॥

सुरवर उभा उभा म्हणती । तों त्यातें न दिसे क्षितीं ।
परी शब्द सुस्वर होती । पिशाच सत्य हें आहे ॥४९॥

मग स्वर्गस्थ सुरवर शब्द सोडुनी । नारदातें बोलती वचनीं ।
स्वामी तुम्हीं जाऊनी । सत्यश्रव्यातें सुचवावें ॥५०॥

हा परम भ्याड ब्राह्मण । सत्यवादी परी करी पलायन ।
तरी त्याचा संशय छेदून । टाकूनि बाळ त्या देइंजे ॥५१॥

ऐसें सुरवर कमलोद्भवसुता (ब्रह्नदेवपुत्र नारदास) । बोलतांचि महाराज होय निघता ।
ब्रह्मवीणा घेऊनि हाता । महीवरती उतरला ॥५२॥

आपुले स्वरुपाचा लोप करुन । मानववेषी दिव्य ब्राह्मण ।
सत्यश्रव्याचे पुढें जाऊन । उभा राहे मार्गांत तो ॥५३॥

सत्यश्रवा भयभीत । मार्गीं पळतां श्र्वास सांडीत ।
पडत पडत मुनी जेथ । येवोनि तेथें पोहोंचला ॥५४॥

प्राण झाला कासावीस । मुखीं न निघे श्र्वासोश्र्वास ।
तें पाहूनि नारद त्यास । बोलता झाला महाराजा ॥५५॥

म्हणे महाराजा किमर्थीं । घाबरलासी काय पंथीं ।
येरु म्हणे प्राणाहुती । आजि झाली होती कीं ॥५६॥

दर्भांनिमित्त गेलों सरितेतीरा । पिशाचकळा तेथें पाहिली चतुरा ।
बाळवेषें मी मोहिलों विप्रा । मीचि म्हणोनि टिकलों कीं ॥५७॥

टिकलों परी अकस्मात । अपार कुसुमें तेथें पडत ।
तें पाहूनियां भयभीत । होऊनियां पळालों ॥५८॥

पळालों परी मागाहून । अपार शब्दें पिशाचगण येऊन ।
उभा रहा ऐसें म्हणोन । वारंवार ऐकितों मी ॥५९॥

परी मी न पाहें मागें । पडत झडत आलों लगबगें ।
ऐसी कथा सांगोपांगें । झाली असे मज विप्रा ॥६०॥

मग नारद धरुनि त्याचा हात । तरुखालतें नेऊनि त्वरित ।
बैसवूनि त्या स्वस्थचित्त । वृत्तांतातें सांगतसे ॥६१॥

म्हणे विप्रा ऐक वचन । तूं होतासी कुशबेटाकारण ।
तेव्हां तुज म्यां विलोकून । ऊर्ध्वदृष्टीं पाहिलें ॥६२॥

पाहिलें परी अंबरांत । मज दृष्टी पडलीं सुरवर दैवतें ।
त्यांनीं कुसुमें घेऊनि हातांत । तुजवरी झोंकिलीं ॥६३॥

झोंकिलीं याचें कारण । तुज बोलाविलें नामाभिधानें ।
येरी म्हणे माझेंचि नाम । सत्यश्रवा म्हणताती ॥६४॥

नारद म्हणे असो कैसें । सत्यश्रवा नाम तुज वसे ।
म्हणोनि पुकारीत होते देव तैसें । भूतचेष्टा नसे बा ॥६५॥

तरी सत्यश्रवा तुझें नाम । कोठें आहे तुझें धाम ।
नाहीं ठाऊक आम्हां ग्राम । कोण आहे सांग पां ॥६६॥

असो इतुकें त्यासी विचारुन । पुढें बोलला एक वचन ।
बाळालागीं सदनीं नेऊन । करीं पाळण प्रीतीनें ॥६७॥

ऐसें बोलूनि आणिक बोलले । कीं हे बाळक ब्रह्मठेलें ।
पिप्पलायन नारायण जन्मले । अवतार प्रकट जाहला ॥६८॥

तरी सकळ संशय सांडून । बाळ नेईं सदनालागून ।
याचें करितां संगोपन । सकळ सिद्धि साधती ॥६९॥

ऐसें सुरवरांचें बोलणें । विप्रा म्यां येथूनि ऐकिलें कानें ।
असत्य मानूं नको जाणें । देव सर्वही बोलती ॥७०॥

सत्यश्रवा विचारी मानसीं । स्वर्गांत मम नाम काय माहितीसी ।
हाचि संशय धरुनि चित्तासी । क्षण एक तिष्ठतसे ॥७१॥

करुनिं पाहे ऊर्ध्व दृष्टी । तों देखिली अपार देवथाटी (देवसमुह) ।
परी नारदकृपेची सर्व हातवटी । देव दृष्टी पडियेले ॥७२॥

मग नारदबोलें तुकवी मान । म्हणे विप्रा बोलसी सत्य वचन ।
माझे दृष्टी सुरवरगण । येथोनियां दिसती पैं ॥७३॥

तरी विप्रा ऐक सत्य वचन । येईं माझ्या समागमेंकरुन ।
कुशवेष्टींतील बाळ उचलोन । मम करीं ओपीं कां ॥७४॥

ऐसे बोल ऐकतां । अवश्य म्हणे संवत्सरपिता ।
मग नेऊनि सत्यश्रव्याचे हाता । बाळकाकारणें ओपिलें ॥७५॥

सत्यश्रव्यातें नारदें ओपूनि बाळ । तेणें योगें मन सुढाळ ।
पोटीं आनंद भरोनि सबळ । बाळ हृदयीं कवळीतसे ॥७६॥

बाळ ओपूनि नारदमुनी । बोलता झाला तयालागुनी ।
सत्यश्रव्या बाळ नामीं । चरपट ऐसें पाचारीं ॥७७॥

चरपटनामी बाळ गुणी । सुरवर बोलिले आहेत वाणी ।
ती ऐकिली निजश्रवणीं । तरी हेंचि नाम ठेवीं कां ॥७८॥

अवश्य म्हणोनि सत्यश्रवा । येता झाला निकट आपुल्या गांवा ।
येरीकडे नारद देवां । स्वर्गीं जाऊनि संचरला ॥७९॥

सांगतां सकळ देवां वृत्तान्त । स्थाना गेले देव समस्त ।
येरीकडे स्वसदनांत । सत्यश्रवा संचरला ॥८०॥

गृहीं कांता चंद्रानामी । अति लावण्य धार्मिक लक्ष्मी ।
पतिव्रता ती अपारनेमी । कीं ती अनसूया दूसरी ॥८१॥

तिचे निकट सत्यश्रवा । उभा राहूनि बोले बरवा ।
म्हणे कामिनी दर्भ मिळावा । गेलों होतों काननीं ॥८२॥

तेथें अवचट लाभ झाला । सुत तूतें दैवें दिधला ।
तरी पालन करुनि नाम याला । चरपट ऐसें पाचारीं ॥८३॥

तयाच्या योगेंकरुन । सुरवरांचे पाहिले चरण ।
मग मुळापासूनि सकळ कथन । कांतेपाशीं वदला तो ॥८४॥चि

कांता ऐकूनि वर्तमान । तुकवीतसे आनंदे मान ।
म्हणे दर्भभावें सेवितां विपिन । वंशलता सांपडली ॥८५॥

कीं खापर वेंचूं जातां अवनीं । तों सांपडला चिंतामणी ।
तेवीं तुम्हां दैवेंकरुनी । बाळ लाभलें महाराजा ॥८६॥

कीं भूत पूजावया मसणवटीं । जातां लक्ष्मी भेटे वाटीं ।
तेवीं तुम्हां काननपुटीं । बाळलाभ झाला असे ॥८७॥

कीं दगड उलथायाचे मिषें । दैवें लाभला चोख परीस ।
तेवीं तुम्हां लाभ सुरस । बाळलाभ झाला असे ॥८८॥

कीं सहज मर्कट धरुं जातां । गांठ पडली हनुमंता ।
तेवीं तुम्हां दर्भभावार्था । बाळलाभ झाला असे ॥८९॥

ऐसें म्हणोनि चंद्रा नारी । बाळ हृदयीं कवळी करीं ।
परी अति स्नेहचित्तसमुद्रीं । आनंद लहरी उठवीत ॥९०॥

जैसा दरिद्री पिशुन वनांत । निजे परी मांदुस सांपडे त्यांत ।
मगआनंद तयाचे हृदयांत । कवण अर्थीं वर्णिला ॥९१॥

तेवीं वाढोनि आनंदलहरी । बाळा आलिंगीं चंद्रा नारी ।
मग स्नान पान पयोधरीं । करुनि पालखातें हालवीतसे ॥९२॥

चरपट ऐसें बोलूनि नाम । गीत गातसे साधूसम ।
ऐसें सलील दावूनि प्रेम । अपार दिवस लोटले ॥९३॥

सप्त वर्षेंपर्यंत । पालन केलें कालस्थित ।
उपरी मौंजीबंधन त्यांत । अति गजरें केलें असे ॥९४॥

मग करवूनि वेदाध्ययन । शास्त्र विद्येंत केलें निपुण ।
मीमांसादि सकळ व्याकरण । न्यायशास्त्र पढविलें ॥९५॥

यावरी कोणे एके दिवशीं । गमन करितां देवऋषी ।
सहज येत पुनीतग्रामासी । स्मरण झालें नाथाचें ॥९६॥

मग आगंतुकाचा वेष धरुन । पाहे सत्यश्रव्याचा आश्रम ।
तों द्वादश वर्षांचा चरपट नाम । महातेजस्वी दिसतसे ॥९७॥

मग विप्रवेषें ते गृहभक्ती । सारुनि पाहिली चरपटमूर्ती ।
तों सुगम विद्येची दैदीप्यशक्ती । तया देहीं देखिली ॥९८॥

ब्रह्मरेतोदयप्राणी । म्हणोनि बंधुत्व नारदमुनी ।
त्या मोहानें सकळ करणी । चरपटाची देखिली ॥९९॥

परम तोष मानूनि चित्तीं । जात बद्रिकाश्रमाप्रती ।
तों आत्रेय आणि मच्छिंद्रजती । निजदृष्टीं देखिले ॥१००॥

मग भावेंकरुनि तये वेळां । उभयतांसी जाऊनि भेटला ।
त्यांतें पाहूनि लोट लोटला । चित्तसरितीं प्रेमाचा ॥१०१॥

निकट बैसूनि तयांचे पंगतीं । परी एकाग्रीं मिळाल्या चतुर्थशक्ती ।
मच्छिंद्रनाथ अपर्णापती । दत्तात्रेय चतुर्थ तो ॥१०२॥

परी हे चौघेही एकाभ्यासी । दीक्षावंत पूर्ण संन्यासी ।
वैष्णवनामीं भागवतदेशीं । प्रतापार्क तयांचा ॥१०३॥

कीं निधी परीस चिंतामणी । कीं चौथा कौस्तुभ वैडूर्यखाणी ।
ऐसे चौघेही एकासनीं । विराजले एकदां ते ॥१०४॥

वार्तालता अपरिमित । तों चरपटवार्ता विधिसुत ।
मूळापासूनि पूर्ण कथीत । त्रिवर्गांत सांगितली ॥१०५॥

वार्ता ऐकतां आदिनाथ । श्रीदत्तात्रेया बोलत ।
कीं तुम्हीं नवनारायणांत । सनाथ करुं इच्छिलें ॥१०६॥

तो पिप्पलायन नारायण । अवतार मिरवला चरपटनाम ।
तया आतां सनाथ करुन कल्याणरुपीं मिरवाल ॥१०७॥

ऐसें बोलतां उमारमण । बोलता झाला अत्रिनंदन ।
कीं महाराजा पश्र्चात्तापाविण । हितप्राप्ती मिळेना ॥१०८॥

तरी चरपटातें पश्र्चात्तापें । मानला नाहीं जंववरी बापें ।
तंववरी अनुग्रहलोपें । माझ्यावरी मिरवतसे ॥१०९॥

यावरी बोले नारदमुनी । हे अवधूता बोलसी वाणी ।
तरी चरपटाचे अंतःकरणीं । पश्र्चात्ताप मिरवितों ॥११०॥

परी तुम्ही जीवासम भावें । चरपटभागीं मिरवा सदय ।
तों पश्र्चात्तापउदय । चरपटदेहीं करितों मी ॥१११॥

ऐसें बोलूनि अवधूताप्रती । पाहिली शीघ्र पुनीतग्रामक्षिती ।
पवित्र होऊनि विद्यार्थी । सत्यश्रव्यातें भेटला ॥११२॥

म्हणे महाराजा गुरुवर्या । मी विद्यार्थी विद्याकार्या ।
तरी मजवरी करुनि दया । विद्यारत्न ओपावें ॥११३॥

मग अवश्य म्हणोनि तो ब्राह्मण । अभ्यासविद्येकारणें ।
कुलंब ऐसें स्वदेहा नामानें । सत्यश्रव्या वदलासे ॥११४॥

कुलंब नामें नारदमुनी । आणि चरपट नामेंकरोनी ।
उभयतां बैसूनि एकासनीं । अभ्यास करितीसद्विद्या ॥११५॥

परी कोठेंही न लागे ठिकाण । तों अवसर आला दैवेंकरुन ।
तया ग्रामीं एक यजमान । पाचारावया पातला ॥११६॥

तयाचे गृहीं प्रयोजन । करणें होतें ओंटीभरण ।
तो ग्रामजोशी म्हणोन । पाचारावया पातला ॥११७॥

पातला परी सत्यश्रवा । बैसला होता अर्चीत देवा ।
मग चरपटा सांगूनि मनोभावा । नारदासह पाठविलें ॥११८॥

चरपट जाऊनि तयाचे धामीं । विधी उरकिला मनोधर्मीं ।
उपरी यजमान दक्षिणापाणी । येता झाला महाराजा ॥११९॥

नारदें पाहूनियां संधी । स्मरण झालें पूर्वविधी ।
चरपटमनीं कलह नव्हता कधीं । परी नारदें योजिला ॥१२०॥

बैसले होते कार्यालागुनी । तो नारद बोले चरपटासी वाणी ।
दक्षिणा न घेतां तूं गुणी । योगपुरुषा योगज्ञाना ॥१२१॥

जरी तूं दक्षिणा हातीं घेसी । तरी योग्य न वाटे आम्हांसी ।
आपण उभयतां अज्ञान विद्यार्थी । भागाभाग समजेना ॥१२२॥

तरी उगलाचि चाल चरपटा उठोनी । सत्यश्रवा येईल तव दक्षिणा घेऊनि ।
चरपट म्हणे रिक्तहस्तेंकरोनी । कैसें जावें सदनासी ॥१२३॥

नारद म्हणे तूं दक्षिणा घेसी । परी अमान्य होईल तव पित्यासी ।
येरु म्हणे कसरतेसी । करुनि दक्षिणा घेईन मी ॥१२४॥

कसरत करुनि सवाई पाडें । द्रव्य ठेवितां तातापुढें ।
मग तो काय बोलेल वांकुडें । भलेपणा दावील कीं ॥१२५॥

ऐसें उभयतांचें झालें भाषण । तों यजमान आला दक्षिणा घेऊन ।
चरपटाहातीं देत भिजवून । अल्प दक्षिणा पहातसे ॥१२६॥

तों ती दक्षिणा अति सान । नव्हती उभयतांच्या स्वरुपाप्रमाण ।
तेणेंकरुनि चरपट मनें । खिन्न झाला धार्मिक तो ॥१२७॥

आधींच नारदें कळ लावूनी । ठेविली होती अंतःकरणीं ।
त्यावरी लघु दक्षिणा पाहूनी । कोप अत्यंत पावला ॥१२८॥

नारदें भाषणापूर्वींच बीज । पेरुनि ठेविलें होतें सहज ।
कोपतरु फळविराज । कलह उत्पन्न झाला पैं ॥१२९॥

मग बोलता झाला यजमानासी । म्हणे तुम्हीं ओळखिलें नाहीं आम्हांसी ।
कवण कार्य कवण याचकासी । द्यावें कैसें कळेना ॥१३०॥

यजमान म्हणे ऐक भटा । याचका पैका द्यावा मोठा ।
परी दाता असेल करंटा । मग याचकें काय करणें ॥१३१॥

येरी म्हणे सामर्थ्य असतां । तरी प्रवर्तावें कार्यार्था ।
ऐसेपरी बोलतां । उभयतां कलह अपार वाढे ॥१३२॥

नारद तेथोनि निघोनी । सत्यश्रवा विप्रसजवळी येऊनी ।
म्हणे दुखविला यजमान गुणी । धडगत मज दिसेना ॥१३३॥

असंतुष्ट द्विज नष्ट । ऐसें बोलती सर्व वरिष्ठ ।
तरी चरपटानें केलें भ्रष्ट । यजमानकृत्य सर्वस्वीं ॥१३४॥

आपण याचक संतुष्टवृत्ती । सदा असावें गौरवयुक्तीं ।
आर्जव केलिया कार्यें घडती । न घडतींचि महाराजा ॥१३५॥

ऐसें बोलतां नारदमुनी । कोप चढला सत्यश्रव्यालागुनी ।
तत्काळ देवार्चन सोडोनी । यजमानगृहीं पातला ॥१३६॥

तों यजमान आणि सुत । बोलबोली ऐकिली समस्त ।
तेंही पाहूनि साक्षिवंत । अति कोप वाढला ॥१३७॥

जैसा आधींच वैश्र्वानर । त्यावरी सिंचिलें स्नेह अपार ।
कीं उन्मत्त झालिया पान मंदिर । त्यावरी संचार भूताचा ॥१३८॥

त्याचि न्यायें सत्यश्रवा । कोपानळीं चढला बरवा ।
येतांचि चरपटमुखीं रवा (फटका) । करपुटानें काढीतसे ॥१३९॥

ताडन होतां मुखावरती । चरपटही पडला क्रोधाहुतीं ।
आंधीचि बोलतां यजमानाप्रती । क्रोधोदकें भिजलासे ॥१४०॥

त्यावरी चरपटनेत्रीं । क्रोधाचे पूर लोटती ।
मग सर्व त्यागूनि क्रोधें जल्पत । गांवाबाहेरी निघाला ॥१४१॥

गांवाबाहेर भगवतीदुर्ग । जाऊनि बैसला गुप्तमार्ग ।
पश्र्चात्तापें झाला योग । मनामाजी दाटेना ॥१४२॥

येरीकडे नारदमुनी । अंतरसाक्षी सर्व जाणुनी ।
दिव्यभव्य विप्र प्राज्ञी । वेष द्वितीय नटलासे ॥१४३॥

होऊनि दिव्य ब्राह्मण । दुर्गालयीं आला दर्शना म्हणोन ।
भगवतीतें नमस्कारुन । चरपटासमीप बैसला ॥१४४॥

म्हणे कोण जी कां हो येथ । बैसले आहां चिंतास्थित ।
येरु ऐकूनि सकळ वृत्तान्त । तयापाशीं निवेदी ॥१४५॥

ऐकूनि चरपटाचें वचन । म्हणे पिसाट झाला ब्राह्मण ।
ऐशा क्रोधें पुत्रालागून । दुखविलें वृद्धानें ॥१४६॥

आपुले चरणींचे चरणसंपुट । पुत्रापायीं येतां नीट ।
मग पुत्रमर्यादा रक्षूनि चोखट । माहात्म्य आपुलें रक्षावें ॥१४७॥

ऐशी चाल जगतांत । प्रसिद्धपणीं आहे वर्तत ।
तरी मतिमंद तो वृद्ध निश्र्चित । बुद्धिभ्रष्ट म्हणावा ॥१४८॥

तरी ऐशियाचा संग त्यजून । तूं सेवावें महाकानन ।
परतोनि त्याच्या वदना वदन । दावूं नये पुत्राने ॥१४९॥

ऐसें बोलतां नारदमुनी । चरपटा क्रोध अधिक मनीं ।
दाटला पश्र्चात्तापेंकरुनी । अधिकोत्तर नेटका ॥१५०॥

मग त्या विप्रालागीं बोलत । म्हणे मम गृहीं जाऊनि गुप्त ।
कुलंब नामें विप्र यथार्थ । पाचारुनि आणावा ॥१५१॥

त्यातें घेऊनि स्वसंगतीं । आम्ही जाऊं विदेशाप्रती ।
पाहूनि सबळ सद्गुणमूर्ती । विद्या सकळ अभ्यासूं ॥१५२॥

अवश्य म्हणोनि तो ब्राह्मण । भगवतीदुर्गाबाहेर येऊन ।
त्या स्वरुपा लोप करुन । कुलंबवेषें नटलासे ॥१५३॥

पुन्हां त्यापाशीं शीघ्र येऊन । केली चरपटालागीं देखण ।
म्हणे पिसाट झाला तो ब्राह्मण । हिताहित कळेना ॥१५४॥

तरी ऐसिया क्रोधापासीं । आम्ही न राहूं निश्र्चयेंसीं ।
तरी आणिक गुरु पाहूनि महीसी । विद्येलागीं अभ्यासूं ॥१५५॥

ऐसें बोलतां कुलंब वचन । अधिकोत्तर चरपटमन ।
पश्र्चात्ताप दाटून । कुलंबचित्तीं मिरवला ॥१५६॥

म्हणे सख्या अन्य क्षेत्रासी । आपण राहूनि उभयतांसी ।
दोघे एकचि मार्गासी । वर्तणुकीं राहूंया ॥१५७॥

करुं एकचित्तें आपणास । पडणार नाहीं दुःखलेश ।
गुरु संपादूनि निःशेष । विद्येलागीं अभ्यासूं ॥१५८॥

ऐसें बोलता चरपटासी । अवश्य म्हणे विधिसुत त्यासी ।
तत्काळ सांडूनियां नगरासी । मुनिराज ऊठला ॥१५९॥

मग चरपट आणि नारदमुनी । उभयतां चालिले मार्ग लक्षूनी ।
पांच कोश लंघितां अवनी । नारद बोले तयातें ॥१६०॥

म्हणे सखया ऐक वचन । आपण पाहूं बद्रिकाश्रम ।
श्रीबद्रिकेदारा नमून । काशीक्षेत्रीं मग जाऊं ॥१६१॥

तये क्षेत्रीं विद्यावंत । विप्र आहेत अपरिमित ।
कोणी आवडेल जो चित्तांत । विद्या त्यापाशीं अभ्यासूं ॥१६२॥

ऐसें बोलतां कुलंब चरपटाप्रत । अवश्य म्हणे विप्रपुत्र ।
मार्ग धरुनि बद्रिकाश्रमातें । पहावया चालिले ॥१६३॥

मार्गीं करुनि भिक्षाटन । पाहते झाले बद्रिकाश्रम ।
केदारेश्र्वर देवालयांत जाऊन । बद्रिकेदार नमियेला ॥१६४॥

नमितां उभयीं श्रीकेदार समर्थ । तों प्रकट झाले मच्छिंद्र दत्त ।
तें पाहूनि विधिसुत । तयांपासीं पातले ॥१६५॥

दत्तचरणीं ठेवूनि माथा । आणिक नमी मच्छिंद्रनाथा ।
तें पाहूनि चरपटी तत्त्वतां । तोही वंदी उभयतांसी ॥१६६॥

चरपटें उभयतां करुनि नमन । पुसतसे तो कुलंबाकारण ।
म्हणे महाराजा हे कोण । उभयतां असती पैं  ॥१६७॥

नारद म्हणे ओळखीं नयनीं । अत्रिसुत हा दत्तात्रेय मुनी ।
आणि मच्छिंद्र जती ऐकसी कानीं । तोचि असे हा ब्राह्मणा ॥१६८॥

यानंतर मी देवऋषी । नारद म्हणती या देहासी ।
तव कार्यार्थ कुलंबवेषीं । मानवदेहीं नटलों मी ॥१६९॥

ऐसें ऐकतां चरपट वचन । कुलंबचरणीं माथा ठेवून ।
म्हणे महाराजा स्वरुप दावून । सनाथ करीं मज आतां ॥१७०॥

नारद म्हणे ऐक वचन । आम्ही स्वरुप दावूं त्रिवर्ग जाण ।
परी बा गुरुप्रसादाविण । न देखवे गा तुजलागीं ॥१७१॥

तरी गुरुप्रसादमंत्र कानीं । रिघावा होतांचि ध्यानीं ।
मग आगीच काय दिसती त्रिभुवनीं । ब्रह्मस्वरुप होशील तूं ॥१७२॥

यावरी बोले चरपटनाथ । कोणता पाहूं गुरु येथ ।
तुम्हांपेक्षां प्रतिष्ठावंत । भुवनत्रयीं असेना ॥१७३॥

तरी मज अनुग्रह द्यावा येथें । करावें स्वस्वरुपीं सनाथ मातें ।
नारद म्हणे दत्तात्रेयातें । कारण आपुलें संपादा ॥१७४॥

ऐसें बोलतां नारदमुनी । श्रीदत्तात्रेय कृपा करुनी ।
ठेविता झाला वरदपाणी । चरपटमौळीं तेधवां ॥१७५॥

संकल्पित स्थित तनु मन । कायावाचा जीवित्वप्राण ।
चित्त बुद्धि अंतःकरण । घेतलें गोवूनि संकल्पीं ॥१७६॥

मग वरदहस्त ठेवूनि मौळीं । कर्णीं ओपिली मंत्रावळी ।
ओपितांचि अज्ञानकाजळी । फिटूनि गेली तत्काळ ॥१७७॥

ब्रह्मदर्शनखुणा व्यक्त । होतांचि देखिलें सत्तत्त्व तेथ ।
लखलखीत तेज अद्भुत । मित्रापरी भासलें ॥१७८॥

कीं औदुंबरींचा ठाव सांडून । देव मिरवती पृथ्वीवरुन ।
तेवीं विधिपुत्र वसुनंदन । तेजेंकरुन गहिंवरले ॥१७९॥

मग चरपटें पाहूनि तेजोसविता । त्रिवर्गा चरणीं ठेविला माथा ।
तो अवसर पाहूनि तत्त्वतां । उमाकांत प्रकटला ॥१८०॥

प्रकट होतां अपर्णापती । चरपटा सांगे मच्छिंद्रजती ।
दशकर (श्रीशंकर) नमीं कां कृपामूर्ती । भेटावया आलासे ॥१८१॥

ऐसें ऐकतां चरपटनाथ । शिवा नमीतसे आनंदभरित ।
मग दशकरें कवळूनि हृदयांत । मुखालागीं कुरवाळी ॥१८२॥

कुरवाळूनि म्हणे अत्रिसुता । विद्या सांगावी चरपटनाथा ।
नवांच्या गणीं करुनि सरता । नाथपंथीं मिरवीं कां ॥१८३॥

अवश्य म्हणोनि अत्रिसुत । चरपटासी विद्या अभ्यासीत ।
सकळ शास्त्रीं झाला ज्ञात । उपरी तपा बैसविला ॥१८४॥

मग नागपत्रीं अश्र्वत्थीं जाऊन । द्वादश वर्षें वीरसाधन ।
नऊ कोटी सात लक्ष रत्न । शाबरी कवित्व पैं केलें ॥१८५॥

यापरी मंत्रविद्या करुन । मेळविले सुरवर मंडण ।
स्वर्गदेवता तोषवून । विद्यावरु घेतला ॥१८६॥

मग श्रीगुरु अत्रिसुत । सेविता झाला गिरनारपर्वत ।
येरीकडे चरपटनाथ । तीर्थावळी चालिला ॥१८७॥

श्रीरामेश्र्वर गोकर्ण महाबळेश्र्वर । जगन्नाथ हरिहरेश्र्वर ।
काशी मणिकर्णिका विश्र्वेश्र्वर । तीर्थें सेवीत चालिला ॥१८८॥

तीर्थें करितां अपरिमित । सच्छिष्य नव झाले त्यांत ।
ते नवशिष्य प्रख्यातवंत । सिद्धकळा जाणती ॥१८९॥

राघवसिद्ध बाळसिद्ध । गोकाटसिद्ध जाबुसिद्ध ।
नैमित्यक सारेंद्रक हुक्ष प्रसिद्ध । द्वारभैरव रणसिद्ध तो ॥१९०॥

ऐसे चरपटाचे नवसिद्ध वर्ण । शाबरी विद्येंत असती पूर्ण ।
चौर्यापयशीं सिद्ध नवांपासून । उदयवंत पावले ॥१९१॥

जोगी शारंगी निजानंद । नैननिरंजन यदु प्रसिद्ध ।
गैवनक्षुद्र कास्त सिद्ध । रेवणनाथाचे असती पैं ॥१९२॥

उरेश सुरेश धुरेश कुहर । केशमर्दन सुद्धकपूर ।
भतेंद्र आणि कटभ्रवा साबर । हे नव सिद्ध भर्तरीनाथाचे ॥१९३॥

दक्षेंद्र आणि अनिर्वा अपरोक्ष । कामुकार्णव सहनसिद्ध प्रसिद्ध ।
दक्षलायन देवसिद्ध । पाक्षेंद्र साक्ष मच्छिंद्राचे सिद्ध हे ॥१९४॥

निर्णयार्णव हरदंतान । भोमान हुक्षे कृष्णपलायन ।
हेमा क्षेत्रांत रत्नागर नाम । गोरक्षाचे हे असती ॥१९५॥

विनयभास्कर दत्तधात । पवनभार्गव सुक्षार्णव यथार्थ ।
कविटशर्वा वधम प्रोक्षित । नव जालिंदराचे हे असती ॥१९६॥

शारुक वालुक शरभ सहन । प्रोक्षितशैर्भ कोकिल नाम ।
कास्मितवाच संपति नवही पूर्ण । कान्हिपाचे हे असती ॥१९७॥

यापरी चौरंगीचे सहा सिद्ध । लोभ भ्रातरक चिरकालवृदं ।
नारायण काळिका साव्रजी प्रसिद्ध । चौरंगीचे असती पैं ॥१९८॥

मीननाथ अडभंगीनाथ । यांचे सहा सिद्ध सिद्धिवंत ।
सुलक्षा लुक्ष मोक्षार्णव समर्थ । द्वार भद्राक्ष सहावा ॥१९९॥

एकूण चौर्यायशीं सिद्धांचा झाडा पूर्ण । ग्रंथीं वदला धुंडीनंदन ।
मालू नरहरीचा वंशिक पूर्ण । सेवक असे संतांचा ॥२००॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । अष्टत्रिंशतितमाध्याय गोड हा ॥२०१॥

श्रीकृष्णार्पणमस्तु ॥ शुभं भवतु ॥ श्रीरस्तु ॥

॥ श्रीनवनाथभक्तिसार अष्टत्रिंशतितमाध्याय संपूर्ण ॥

