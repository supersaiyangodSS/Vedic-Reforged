श्रीगणेशाय नमः ॥

जयजयाजी भगवंता । पाळक नरहरीच्या सुता ।
नरहरीरुपा कंदर्पताता । अवतार अनंत मिरविशी ॥१॥

तरी आता पुढें ग्रंथ । बोलवीं बरवे रसभरित ।
मागिले अध्यायीं मच्छिंद्रनाथ । स्त्रीराज्यांत पै गेला ॥२॥

उपरी जालिंदराचा जन्म । यज्ञकुंडीं उत्तमोत्तम ।
उपरी पश्र्चात्तापेकरुन । पर्वतदरींत निघाला ॥३॥

तेथें प्रगटूनि ज्वाळामाळी । तो परम स्नेहाचे नव्हाळीं ।
अंकी घेऊनि त्या काळीं । जन्मकथा सांगितली ॥४॥

आहे इतुकी कथा श्रोतीं । पूर्वाध्यायीं संपली होती ।
आतां पुढें अवधानाप्रती । श्रवणार्थी मिरवावें ॥५॥

असो महाराजा द्विमूर्धनी । सकळ जन्माची कथा सांगोनी ।
उपरी बोले कामना मनीं । कोणती बाळा ती सांग ॥६॥

येरु म्हणे जी महाराज । कामनाविरहित मन माझें ।
आहे परी हितार्थ गुज । सकळ जाणसी तूं ताता ॥७॥

या नरदेहाची झाली प्राप्ती । तरी सार्थक ओपीं माझें हातीं ।
नाही तरी आले तैसे जाती । ऐसें न करी महाराजा ॥८॥

जैसा उदककुंभ साचार येथें । तो मळ उसके जेथें तेथें ।
परी तयाचा विस्तार महीतें । कांहीं एक मिरवेना ॥९॥

तरी व्यर्थ जन्मूनि मरण । कीं लोहकाराचे भाते भरुन ।
कीं भाडाईत ग्रंथिक रचून । व्यर्थ शीण वृषभातें ॥१०॥

तरी आतां ऐक ताता । मिरवेल ऐशा पूर्ण वार्ता ।
तिहीं भुवनांमाजी सत्ता । चिरंजीवित्व संपादीं ॥११॥

लोक म्हणती जालिंदर झाला । परी मेला नाहीं ऐकिला ।
ऐसें न करुनियां देहाला । जगीं मिरवी हे ताता ॥१२॥

ऐसें ऐकूनियां ज्वलन । मौळी तुकावोनि डोलवी मान ।
म्हणे बाळाचे धन्य ज्ञान । वयासमान नसे कीं ॥१३॥

मग त्वरें तो द्विमूर्धनी । जालिंदरासी स्कंधीं वाहोनी ।
अनसूयानंदनस्थानी । त्वरें जाऊनि पोहोंचला ॥१४॥

तव त्या महाराज अत्रिनंदनास । अग्नीसी पाहोनि झाला हर्ष ।
मग पुढें होऊनि हव्यवाहनास । आलिंगिलें सुप्रेमें ॥१५॥

म्हणे महाराजा मम दैवता । तेजःपुंज जेवी सविता ।
कवण कामना वेधूनि चित्ता । येथें आलासी महाराजा ॥१६॥

मज आळशियावरी  ओघ । ओघिला गंगोदकीं चांग ।
कीं क्षुधिता धेनु लागूनि माग । पयःपान करवीतसे ॥१७॥

कीं तमाचें होता वेष्टण । अर्क दिवटा आला होऊन ।
कीं मृत्युसमयीं पीयूषपान । पीयूषचि करवी आग्रहें ॥१८॥

तेवीं येथें झाली परी । गंगा ओविली आळशावरी ।
मग बैसूनि निकट शेजारीं । वर्तमान पुसतसे ॥१९॥

परी महाराजा द्विमूर्धन । हा कोणाचा आहे नंदन ।
येरी म्हणे पंवबाण । शिवदेहीचा हा असे ॥२०॥

कीं शिवदेहीचा काम श्रेष्ठ । म्यां दाहिला हें बोलती स्पष्ट ।
परी जठरीं रक्षिला होता वरिष्ठ । आजपर्यंत महाराजा ॥२१॥

मग बृहद्रव्याच्या यज्ञकुंडांत । प्रगट केलें या देहातें ।
तस्मात् महाराजा तुमचा सुत । तूंचि आतां संगोपीं ॥२२॥

तरी यातें अनुग्रह देऊनी । जगीं मिरवीं सनाथपणीं ।
हा चिरंजीव असो शिवकामनीं । मृत्यु कदा न पावो ॥२३॥

प्रमथ दशकर रेत वहिला । मम जठरीं त्यावरी जन्मला ।
तस्मात् श्रेष्ठ उभयपक्षांला । चिरंजीव असो हा ॥२४॥

जैसा लाभल्या रस पीयुष । उपरी संजीवनी साह्य त्यास ।
मग तो निर्भय यमसदनास । यमापाशीं मिरवेळ ॥२५॥

कीं घृतशर्करेची पडतां मिठी । नको कोण म्हणेल या कडवटीं ।
का चंद्रअर्काची झाली भेटी । उजेड कांहीं दिसेना ॥२६॥

तेवीं शिवकाम माझें जठर । ऐक्य झालिया श्रेष्ठाकार ।
त्यांत नारायण नव साचार । अंतरिक्ष संचरला ॥२७॥

याही उपरांतिक ऐका परी । मौंजी विराजल्या स्वामीकरीं ।
मग तें माहात्म्य कवणापरी । जगामाजी काय वर्णावें ॥२८॥

आधीं सुवर्ण सोवळा दासी । त्यावरी सुगलें हेमकर्णी ।
जडित नवरत्न सुढाळ कोंदणीं । तें कोण लेऊं म्हणेना ॥२९॥

कीं आधींच सुगंध मलयागर । मृदमद झाला असे त्यावर ।
त्यावरी शृंगारुनि सुंदर । कोण उटी घेईना ॥३०॥

तस्मात् ऐशा झाल्या गोष्टी । वरदकरीं तव गा तपोजेठी ।
मग जालिंदर महीपाठीं । कीर्तिसूर्य मिरवेल ॥३१॥

परी ते पावकी रसाळ वचन । वर्षते अमृतवन ।
तेणें चातकमन । तुष्ट झालें शरीरीं ॥३२॥

मग म्हणे जी महाराजा । पुरवीन आतांचि काम तुझा ।
परी द्वादश वर्ष विजयध्वजा । मजपाशीं ठेवीं हा ॥३३॥

अवश्य म्हणूनि ज्वाळमौळी । म्हणे रक्षणें आपणांजवळी ।
परी मज देखतां हस्त मौळीं । वरदकरणी मिरवावा ॥३४॥

मग तो सुपात्र अत्रिनंदन । अंकीं घेत जालिंदर रत्न ।
सकळ कळांतें सांगून । विकल्पाते नुरवीतसे ॥३५॥

पहा हो कृपेची सदट नव्हाळी । वरदहस्त स्पर्शितां मौळीं ।
कर्णी ओपितां मंत्रावळी । अज्ञान काजळी फिटतसे ॥३६॥

परी मंत्राक्षर अंबुदाकार । पूर्ण संचरता कर्ण पात्र ।
मग ती मही पिकें विचित्र । ब्रह्मपणें मिरवली ॥३७॥

मग तातचि तात अनुपम । चराचरादि स्थावर जंगम ।
एकरुपी सनातन । ब्रह्मप्राप्ती मिरवली ॥३८॥

ऐसा झालिया स्वतंत्र विचार । मग करुनि दत्तासी नमस्कार ।
महाराज तो वैश्र्वानर । अदृश्यपणें मिरवला ॥३९॥

मग दत्तात्रेय आणि जालिंदर । विराजले पर्वतगिरीदर ।
मग प्रेमें अभ्यासीं चमत्कार । दृश्यादृश्य कळतील ॥४०॥

मग सवें घेऊनि जालिंदरासी । नित्य गमन करी महींसी ।
स्नान करुनि भागीरथीसी । विश्र्वेश्र्वरासी नमिताती ॥४१॥

तेथूनि भोजन पांचाळेश्र्वरी । भिक्षा मागावी कोल्हापुरीं ।
निद्रा जयाची मातापुरीं । माहूरगड म्हणविताती ॥४२॥

असो ऐसे द्वादश वरुषांत । नाना अस्त्रांसही घेत ।
प्रवीण करी बाळा समर्थ । विद्याभांडार भरुनिया ॥४३॥

जालिंदराचें दास्य पाहून । घडिघडि आल्हाद पावे मन ।
सकळ विद्येचें रत्न । तयालागीं भूषणातें ॥४४॥

वातास्त्रादि जलदास्त्र । अग्न्यस्त्र धूमास्त्र ।
वाताकर्षणे कामास्त्र । पर्वतास्त्र निवेदिलें ॥४५॥

वज्रास्त्र आणि वासवशक्ती । नागास्त्र प्राणाहुती ।
खगेंद्रास्त्र प्रतापशक्ती । मोहनास्त्र सांगितले ॥४६॥

निर्वाणास्त्रादि संजीवनी । रुद्रास्त्र आणि प्रळयाग्नीं ।
विरक्तास्त्र कामासनीं । मोहनास्त्र सांगितलें ॥४७॥

दानवास्त्र देवास्त्र पूर्णतम । काळास्त्र मिरवती यमादि दम ।
स्तवनास्त्रगती उत्तम । जिंकूं शके ब्रह्मांड ॥४८॥

कार्तिकास्त्र ब्रह्मास्त्र । विभक्तास्त्र जारणास्त्र ।
शापास्त्र आणि मरणास्त्र । शरास्त्रही शिकविलें पैं ॥४९॥

ऐसा द्वादश वर्षांत । सकळास्त्रीं प्रवीण केला नाथ ।
आयुष्य भविष्य गमनार्थ । सकळ विद्या निरुपिल्या ॥५०॥

रसायनादि किमयागार । वेदव्याकरणादि निपुणशास्त्र ।
नाटकें संगीतसार जें स्वर । गंधर्वातें लाजवी ॥५१॥

ज्योतिष सायक शरसंधान । कोकशास्त्रीं झाला प्रवीण ।
कामुक दंडगुण ओढण । शास्त्राधारे पैं केला ॥५२॥

जलतरणादि चातुर्यकविता । वैदिकी रत्नलक्षणसहिता ।
ब्रह्मज्ञानादि निपुण अर्था । बोले तैसा चालतसे ॥५३॥

ऐसी सकळ कळाकुसरी । सद्विद्येचा पूर्ण भांडारी ।
करुनि निका परीक्षेपरी । जगामाजी मिरविला ॥५४॥

यावरी झालीया पूर्ण । पुढें दैवतें आराधून ।
वर ओपावयाकारणें । जालिंदरा उतरलीं ॥५५॥

मग तो स्तवूनि वैश्र्वानर । पुढें केला तयाचा कुमर ।
प्रत्यक्ष होतां जालिंदर । सद्विद्येसी दाविलें ॥५६॥

पाहूनि विद्या अपाररत्न । मान तुकावी द्विमूर्धन ।
धन्य धन्य हा अत्रिनंदन । वारंवार म्हणतसे ॥५७॥

यापरता अत्रिसुत म्हणे महाराजा ऐक मात ।
पूर्णपणीं जालिंदरनाथ । सद्विद्येश पैं झाला ॥५८॥

झाला परी ऐक वचन । एक उरलें आराधन ।
 दैवत करुनि द्यावें प्रसन्न । वरालागीं महाराजा ॥५९॥

तरी सकळ दैवतांसी । नेऊनि भेटवीं जालिंदरासी ।
बोल स्वीकारुनि पूर्ण तयासी । बैसवावें महाराजा ॥६०॥

मग अवश्य म्हणूनि वैश्र्वानर । स्कंधीं वाहिला जालिंदर ।
भुवनत्रयीं समग्र । फिरोनि ओळखी दैवतें ॥६१॥

असो ती स्थानें दैवतें नामें । सांगतां वैखरी सुमध्यमे ।
तरी दुबार कथा ग्रंथमाहात्म्यें । पडत आहे महाराजा ॥६२॥

पूर्वीं मच्छिंद्राचे कारणीं । निरोपिली स्थानें दैवतें नामीं ।
नागपत्रें अश्र्वत्थधामीं । सूर्यकुंड उपदेशिले ॥६३॥

जें जें मच्छिंद्रें केले संधान । सकळ दैवतें प्रसन्न ।
तें तें दाविलें द्विमूर्धनें । वरालागीं ओपिलें ॥६४॥

बावन्नवीरादि जळदेवता । पाताळभुवनीस्वनाथा ।
तितुक्यासी करुनि प्रणिपाता । वरालागीं ओपिलेंसें ॥६५॥

परी दैवतें वर देऊनि त्यासी । सांगातीं झाली पूर्ण तपासी ।
तेणें पावेल सकळ सिद्धींसी । ऐसें सकळ वदलेती ॥६६॥

तें ऐकूनि द्विमूर्धन । पाहता झाला बद्रिकावन ।
तेथें द्वादश वर्षेंनेम करुन । तपालागीं बैसला ॥६७॥

लोहकंटकी चरणांगुष्ठ । वातग्रहणीं आहार पुष्ट ।
मुखीं रामनामपाठ । ब्रह्मीं दृष्टीं निर्मिलीसे ॥६८॥

तंव ते आचाट तप पाहून । दैवतें तुकविती झाली मान ।
आपुलाले वाहनी आरोहण । करुनि आलीं तया ठाया ॥६९॥

ब्रह्मा विष्णु महेश्र्वर । आणिक दैवतें आली अपार ।
तपशांती करुनि साचार । स्थानीं गेली आपुलाल्या ॥७०॥

बद्रिकाश्रमीं बद्रिनाथ । तेणें उभयतां सुतां ।
आपुल्याजवळीं त्रिरात्र । ठेवूनियां घेतलेसे ॥७१॥

ठेविलें परी भविष्य कथून । सांगता झाला पंचानन ।
सत्यलोकातें ब्रह्मभुवन । तेथें वर्तले विपरीत ॥७२॥

म्हणाल तें कोणत्या रीतीं । ब्रह्मतनया सरस्वती ।
द्वादशवर्षें दिव्यमूर्ती । रेखिलीसे शृंगारीं ॥७३॥

जिचे मुख पाहतां भद्र । रेखला वाटे पूर्णचंद्र ।
केश कुरळ आकाश मंद । वेष्टित वाटे पाहतां कीं ॥७४॥

यापरी पूर्व आणिक युक्ती । शृंगार रेखिला हेममुक्ती ।
तें मुक्त न वाटे नक्षत्रपातीं । शृंगारातें मिरवलें ॥७५॥

अपार रत्नीं आगळा । स्कंद वेष्टित बहु रसाळा ।
तिहीं भुवनीं रत्नकीळा । नक्षत्रासम मिरवली ॥७६॥

कंचुकीवेष्टन दाट करुनी । त्यात कंदुकासमान इंदुतरणी ।
कुच विराजती हृदयस्थानीं । चीर पदरातें मिरवें पै ॥७७॥

हरिकटीते कटाकृती । जानु कर्दळीस्तंभनीतीं ।
सरळ पोटर्याा चरणस्थिती । गजगामिनी मिरवते ॥७८॥

ऐसी तनया पाहतां दृष्टी । तों काम उदेला सहज पोटीं ।
मग विधि नोहे तो अवधी । परमेष्टी कुबुद्धितें संचरला ॥७९॥

तो कामबळें उन्मत्त । कुमारीमागे लागत ।
धावतां धावतां वीर्यपात । झाला विधीचा तेधवां ॥८०॥

वातचक्र सबळ नेट । बुंद पावला महीपाट ।
परी हिमाद्रीचे वनीं अचाट । दिग्गज एक निजलासे ॥८१॥

निजला परी कर्णरंध्रांत । येऊनि पडिले बिंदुरेत ।
त्या रेतातें जीव व्यक्त । प्रबद्ध नारायण संचरला ॥८२॥

परी त्यातें लोटले बहुत दिन । झालें चतुरावृत्ती युगप्रमाण ।
द्विजालागी नाहीं मरण । चिरंजीव असती ते ॥८३॥

अष्टदिशीं अष्ट दिग्गज । महादीप्त ते महाराज ।
त्यांतील एक हो तेजःपुंज । निजला आहे महाराजा ॥८४॥

प्रबुद्ध नारायण विख्यात । अवतारदीक्षा देहस्थित ।
त्या दिग्गजाच्या कर्णविवरांत । सुशोभित आहे कीं ॥८५॥

बालतनु बालार्काकिरणीं । हरी ते पहावे निजनयनीं ।
तो जालिंदरें शिष्य करोनि । महीलागीं मिरवावा ॥८६॥

कर्णोदय त्याचा झाला । म्हणोनि कानिफा नाम त्याला ।
ऐसें ऐकोनि शिववचनाला । वैश्र्वानर बोलतसे ॥८७॥

म्हणे महाराजा फार बरवें । आपण वदला तितकें अपूर्व ।
परी गज केवीं विदारावा । आम्हांलागीं दाखवा ॥८८॥

जैसी उदया आणिली गोष्टी । तैसी दाखवा प्रत्यक्ष दृष्टी ।
सूर्यजयद्रथ पाठपोटीं । मिरवावा महाराजा ॥८९॥

फार बरवें उत्तम झालें । एकटें महीं मम तान्हुलें ।
त्यातें पृष्ठीं रक्षक भलें । निर्माण केले महाराजा ॥९०॥

तरी आतां कृपा करुन । दाखवावें गजस्थान ।
अवश्य म्हणूनि उमारमण । त्रिवर्गादि चालले ॥९१॥

त्रिवर्गाचें तेज अद्भुत । दिशा व्यापोनि शिरले गगनांत ।
जेवीं चंद्रसूर्याचे तेजांत । अग्नि संचरे तिसरा ॥९२॥

किं एक रुद्र एक विष्णु । तिजा उदेला कमळतनु ।
कीं चंद्राचळ द्रोणाचळ धनु । मंदराचळ तिसरा पैं ॥९३॥

कीं एक शुक्र बृहस्पती । त्यांत कचेश्र्वरमूर्ती ।
कीं अमृतसंजीवनी युक्ती । तिसरा अमर मिरवला ॥९४॥

कीं एक परिस एक चिंतामणी । तिसरा निघतो प्रतापखाणी ।
ऐसे त्रिवर्ग हिमाद्रीस्थानी । प्रवेश करिते पैं झाले ॥९५॥

तों पैल हिमाद्रीपर्वतीं । दिसे शेवटीं दिग्गजमूर्ती ।
महाविक्राळ स्थूळवटशक्ती । पर्वतासम देखिला ॥९६॥

देखतांचि उमावर । म्हणे हा गज प्रतापी तीव्र ।
कदा नोहे महीं स्थिर । माजविल समर आपणांसी ॥९७॥

तरी तयासी कैसी युक्ती । करावी न राहे स्थिरत्वगती ।
मग जालिंदर तीव्रयुक्ती । बोलता झाला शिवातें ॥९८॥

हे महाराज उमावर । माझिया मस्तकीं वरदकर ।
अत्रिसुतें ठेविला थोर । त्याचा चमत्कार पहा आतां ॥९९॥

ब्रह्मांड मिरवल्या तीव्रपणीं । तेही हिसावेल शूलपाणी ।
मग या गजाची अपार करणी । कोठवर उरे महाराजा ॥१००॥

प्रळयकाळ कृतांत शमे । तोही शांतवेल उत्तमोत्तमें ।
तें दिग्गजा तीव्रता प्रकाम । कोठें असेल महाराजा ॥१०१॥

वातगती चक्रराहटी । तेही कुंठित होईल जेठी ।
मम मित्रस्यनंदन भवकोटी । स्थिर कैसा होईना ॥१०२॥

तन्न्याये ब्रह्मांड जिंकितां । पावे हा मज कां न स्थिरता ।
तरी महाराज चमत्कार आतां । निजदृष्टीं विलोकीं  ॥१०३॥

मग कक्षेमाजी भस्मझोळी । करतर्जनीं चिमुटी ओळी ।
मोहनास्त्र तदनुकाळीं । जपता झाला महाराज ॥१०४॥

मोहनास्त्रामागें पवित्र । प्रेरिता झाला स्पर्शास्त्र ।
जपूनियां शुद्ध मंत्र । भस्मचिमुटी सोडीतसे ॥१०५॥

तवं तें अस्त्र होतां व्यक्त । तीव्रपणी गज झाला शांत ।
यापरी महीं चरण चतुर्थ । सुदृढ व्यक्त झाला तो ॥१०६॥

मग म्हणे शिवासी तातासहित । येथेंचि असावें स्वस्थचित्त ।
मी करीपाशी जाऊनि त्वरित । कानिफातें आणितो ॥१०७॥

ऐसें ऐकतां वागुत्तर । अवश्य म्हणे श्रीशंकर ।
मग तो तेथूनि जालिंदर । गजापाशीं पातला ॥१०८॥

परी मोहनास्त्र प्रतापवंत । सर्व अंगे गज झाला शांत ।
निकट जाऊनि तयाचे त्वरित । आदरोक्ती बोलतसे ॥१०९॥

म्हणे बा रे धीरपण । कोणी नसे तुजसमान ।
तुझे कर्णी दिव्यरत्न । महासिद्धीनें निर्मिलें ॥११०॥

हांक मारुनि बोले त्यातें । म्हणे प्रबुद्ध नारायण समर्थ ।
गजकर्णी होऊनि व्यक्त । अवतारदीक्षा मिरविसी ॥१११॥

तरी आतां झडकरी । कर्ण सोडूनि ये बाहेरी ।
तूतें नाम या देहापरी । कर्णकानिफा साजतसे ॥११२॥

ब्रह्मवीर्य कर्णउत्पत्ती । म्हणूनि नाम तुजप्रती ।
तूं तव कानिफा सर्वज्ञमूर्ती । दृश्यमान होई कां ॥११३॥

ऐकूनि जालिंदराचें वचन । बोलता झाला विधिनंदन ।
हे महाराजा गुणनिधान । स्थिर असा महीतें ॥११४॥

मग त्वरें येऊनि कर्णद्वारीं । दृष्टीं पाहे ब्रह्मचारी ।
सहज करुनि उभयकरीं । नमस्कारी प्रेमानें ॥११५॥

षोडशवर्षीं वयमान । बाळतनू देदीप्यमान ।
तयाचे तेजें सकळ कानन । तेजामाजी डवरलें ॥११६॥

मग जालिंदरे देऊनि हस्त । खालीं उतरिला कर्णसुत ।
स्कंधीं वाहूनि प्रेमें स्नेहभरित । शिवापाशीं पातला ॥११७॥

स्कंधींचा उतरुनि ठेवी महीशीं । म्हणे कानिफा सर्वज्ञराशी ।
नमस्कारीं उमावरासी । वीर्यवंता महाराजा ॥११८॥

त्यातें नमूनि जनकासमेत । द्विमूर्धनी आजी तात ।
त्यातें नमस्कारुनि त्वरित । श्रेयवंत होई कां ॥११९॥

मग शिवासी करुनि नमस्कार । उपरी नमिला वैश्र्वानर ।
त्याहूनि प्रीती अति थोर । जालिंदर नमिलासे ॥१२०॥

उपरी अत्यंत स्नेहभरितीं । शिवें कवळूनि सप्रेम हस्तीं ।
आपुले अंकीं बाळमूर्ती । कर्णकानिफा बैसविला ॥१२१॥

परम प्रिय अति लालन । घेतलें बाळाचें चुंबन ।
मग जालिंदरा बोले वचन । बाळा देई अनुग्रह ॥१२२॥

तव अनुग्रह झाल्यापाठीं । मोडेल अज्ञानदशाराहाटी ।
सकळार्थ विजय पोटीं । कर्णकानिफा मिरवेल ॥१२३॥

जैसा होतां अर्कोदय । अंधकार पावे विलय ।
तैं सकळ जनांचे हे व्यवसाय । तन्न्यायें बाळा करावें ॥१२४॥

कीं द्रव्य असतां गृही भरतीं । मग सकळ व्यवसाय तया सुचती ।
तन्न्यायें कृपामूर्ती । बाळालागी करावें ॥१२५॥

ऐसें ऐकूनि आदिनाथवचन । जालिंदर तो तुकावी मान ।
मग तोचि घडी क्रियामंडन । संकल्पांत आव्हानी ॥१२६॥

तन मन धन काया वाचा । त्याग केला दुर्गुणांचा ।
तो संकल्प निःसंकल्प साचा । गुरुराज वंदिला ॥१२७॥

मग वरदहस्त स्पर्शोनि चंद्रमौळी । कर्णी ओपिली मंत्रावळी ।
तेणें सकळ अज्ञानकाजळी । फिटोनि गेली तत्काळ ॥१२८॥

जैसा सदनीं लावितां दीप । तीव्र तमाचा होय लोप ।
तेवीं मंत्रबीजमाप । अज्ञानकर्दमपण निवटी कां ॥१२९॥

व्यक्ताव्यक्त सकळ भास । पूर्ण झाला विजयपणास ।
मग चराचरीं माझाचि वास । एके रुपें चर्ततसे ॥१३०॥

ब्रह्मदृष्टी संकलित खूण । दृश्यगुरुमुखेंकरुन ।
तें हरि रुद्र ब्रह्मरुप चैतन्य । ऐक्यरुपें मीनलें ॥१३१॥

असो ऐशी होतां राहाटी । मग उठते झाले चतुर्थ जेठी ।
पदीं चालतां महीपाठीं । बद्रिकाश्रमीं पातले ॥१३२॥

मग सुवचनीं द्विमूर्धन । युक्ती सांगे जालिंदराकारण ।
बा रे जें कां दत्तवचन । कानिफातें समर्पी ॥१३३॥

ऐसें सांगूनि स्वयें युक्ती । अदृश्य झाला दाहकमूर्ती ।
वरी सादृश्यपणें उमापती । षण्मासें त्यातें मिरवला ॥१३४॥

परी षण्मासदिनांमाझारी । दत्तकृपेची विद्यालहरी ।
सांठवूनि कानिफाअंतरी । केला भांडारी विद्येचा ॥१३५॥

सकळ अस्त्रीं केला प्रवीण । परी संजीवनी अस्त्र देदीप्यमान ।
आणि दुसरें वाताकर्षण । जालिंदरें रक्षिलें असे ॥१३६॥

म्हणाल करुनि रक्षण । सांगितलें सकळ विद्येचें कारण ।
तरी इतुकेंच रक्षावयास संशय कोण । जालिंदरा उदेला हो ॥१३७॥

तरी संशयाचें कारण । गजकर्णी झाला जन्म ।
तया स्थानींचा उत्तम गुण । उभयतांचा मिरवेल ॥१३८॥

दांभिक बुद्धिसंस्कार । पाहूनियां जालिंदर ।
वाताकर्षण संजीवनीमंत्र । अस्त्र भिन्न रक्षिलें ॥१३९॥

परी सकळ अस्त्रीं झाला निपुण । मग बोलता झाला उमारमण ।
अस्त्र देवता करुनि प्रसन्न । कानिफातें देई कां ॥१४०॥

मग स्तवनास्त्र जपोनि त्वरित । बोलाविले सकळ दैवत ।
इंद्र वरुण आश्र्विनीसहित । महीलागीं उतरले ॥१४१॥

दानव मानव प्रतापवंत । अतळ वितळ पाताळीं जे विख्यात ।
नवनागकुळें वंशवंत । तेही पातले ते ठाया ॥१४२॥

चंद्रसूर्य गणगंधर्व । यक्ष किन्नर आले सर्व ।
विष्णुसहित कामोद्भव । महींलागीं उतरले ॥१४३॥

खगेंद्रासहित प्लवंगम । येता झाला दाशरथी राम ।
अवतारदक्ष विष्णु दशम । दशअवतारीं मिरवला ॥१४४॥

बावन्न वीर जळदेवता । शंखिनी डंखिनी कालिकेसहिता ।
अष्टभैरव गण पाताळनाथ । गजानन मिरवला ॥१४५॥

ऐशा देवता वर्णू किती । मृत्युलोकीं पूर्ण विख्याती ।
तेहतीस कोटी संख्या बोलती । दृश्य झाले तितुकेही ॥१४६॥

असो ऐशा समुच्चयाकारणें । त्यासी जालिंदर करी नमन ।
बद्धांजळी सर्वा जोडून । बोलता झाला त्तक्षणीं ॥१४७॥

म्हणे महाराजा कृपामूर्ति । कानिफा मिरवला सद्विद्येप्रती ।
तैं योग देऊनि निगुतीं । कार्यालागीं वर्तावें ॥१४८॥

ऐसें ऐकूनि तयाचे वचन । दैवतें बोलती सकळ जाण ।
तुज आम्हीं वरप्रदान । सद्विद्येसी दिधलेसें ॥१४९॥

दिधलें परी कवणार्थी । श्रीपावकाच्या मोहाप्रती ।
आणि अत्रिसुत तुम्हांप्रति । विद्यानाथ झालासे ॥१५०॥

ऐसें उभयतांच्या भिडेंकरुन । तुम्हासी दिधलें वरप्रदान ।
परी पुढें आणिका कारण । वर मिरवत नाहीं जी ॥१५१॥

तेथूनि तुम्ही पुढतपुढती । शिष्य सकळ अगणित मिती ।
तितुक्यांसी सद्विद्येप्रती । वर किती ओपावा हो ॥१५२॥

बरें म्हणाल का वाइट । परी वर न ओपूं आम्ही स्पष्ट ।
मानाल तैसें महाश्रेष्ठ । दुःख देहीं आपुल्या ॥१५३॥

ऐसें म्हणूनि विमानीं । बैसते झालें तत्क्षणीं ।
तें जालिंदर दृष्टीं पाहोनी । परम चित्तीं क्षोभला ॥१५४॥

म्हणे माझा अनादर । करुनि जातां स्थानावर ।
परी माझा चमत्कार । निजदृष्टीं पाहावा ॥१५५॥

मग करीं कवळूनि भस्मचिमुटी । वातास्त्र प्रेरिता झाला जेठी ।
तेणेंकरुनि नभापोटी । प्रेरक झालें वातास्त्र ॥१५६॥

तें वातास्त्र अति तीव्र । प्रगट होतां वातचक्र ।
तैं सकळ विमानें नभावर । भ्रमण करिती वातानें ॥१५७॥

तें पाहूनियां गंधर्वनाथ । गुणीं गांडीव चढवितां सिद्ध ।
आदिदेव सुरवरादि समस्त । सज्ज केले सायकें ॥१५८॥

मग नानास्त्रें जपूनि युक्ती । शर सोडिती नाथावरती ।
तें पाहूनि जालिंदर जती । निवारण करी सर्वांचें ॥१५९॥

पर्वतास्त्र गंधर्व प्रेरिती । वज्रास्त्र प्रेरी अमरपती ।
यक्ष अग्निअस्त्रें सोडिती । जळदास्त्र वरुण तो ॥१६०॥

धूमास्त्र अश्र्विनी देव । नागास्त्र प्रेरिती सकळ दानव ।
ऐशीं अस्त्रें बहुत गौरव । बहुतांनी तीं निर्मिलीं ॥१६१॥

परी हरि आणि हर । दृष्टीं पाहाती चमत्कार ।
म्हणती पुढें कैसा विचार । निजदृष्टीं पाहूं कीं ॥१६२॥

ऐशी अस्त्रें प्रेरिती बहुत । तें पाहुनि जालिंदरनाथ ।
मग सकळ अस्त्रांवरी मोहनास्त्र । योजिता झाला महाराजा ॥१६३॥

तें मोहन अस्त्रांतरीं । प्रवेशूनि करी प्रताप बाहेरी ।
जालिंदरातें अवलोकन करी । नमूनि जात असे अस्त्र ॥१६४॥

ऐसें अस्त्र सकळ आलें । परी जालिंदरा नमूनि गेलें ।
परी पर्वतास्त्रें युक्त केलें । निवटिलें वातास्त्र ते ॥१६५॥

मग विमानें होऊनि स्वर्गी स्थिर । समूळ आटले वातचक्र ।
मग एकाएक बोलती उत्तर । कैसा विचार करावा ॥१६६॥

जीं जीं अस्त्रें प्ररितो आपण । तीं तेथें जातीं नमून ।
तरी आतां शस्त्रें घेऊन । महींलागीं उतरावें ॥१६७॥

तीव्र शस्त्रघातेंकरुन । द्वंद्वमुखांते करावें आव्हान ।
मग तयाचा घेऊन प्राण । स्वर्गवासी करावा तो ॥१६८॥

ऐसें मानलें सर्वां चित्तीं । विमानें उतरली महीवरती ।
मग मुद्गल फरश अंकुश शक्ती । घेवोनियां धांवले ॥१६९॥

त्रिशूळ खड्ग भाले तोमर । फरश मुरस पाडू कट्यार ।
गदा चक्र बरची यंत्र । दारुकादि उभवले ॥१७०॥

गुप्ती भाले असिलता । ऐशी शस्त्रें किती वर्णिता ।
असंख्यरुपी प्राणहर्ती । घेवोनियां धावलें ॥१७१॥

तें पाहूनि जालिंदर । सोडता झाला कामिनीअस्त्र ।
कामिनीअस्त्रावरी पवित्र । कामअस्त्र प्रेरिले ॥१७२॥

कामिनीअस्त्र प्रगट होतां । अगणित स्त्रिया तेजभरिता ।
उदया पावूनि कामवार्ता । दर्शविता रायासी ॥१७३॥

परी त्या स्त्रिया कैशा । रंभेहूनि शतगुण ऐशा ।
भ्रुकुटीसायक नेत्रकटाक्षां । शर सोडिती कामाचे ॥१७४॥

तयामागें कामास्त्र । सर्वां हृदयीं रिघोनि पवित्र ।
तेणें लंपट होऊनि सर्वत्र । प्रणययुद्धा उसळले ॥१७५॥

मग एकाएकींच्या ध्यानीं । लागूनि करिती नम्र विनवणी ।
तंव त्या पळती रानोरानीं । हेही धावती त्यामागें ॥१७६॥

परी बद्रिकाश्रमीं बद्रितरु । त्यातें वर्णितां नसे पारु ।
कीं वाट दावी कंटकापारु । तयामाजी रिघाल्या ॥१७७॥

तंव त्या कामिनी कंटकवनीं । बद्रतरुतें जाती वेधुनीं ।
देवही तैसे तरु कवळूनी । वृक्षावरी वेंधती ॥१७८॥

एक वृक्षावरी एक एकावरी । तैसे एक एक वेंधले तयांवरी ।
निकट जाऊनि विनंती करी । वश्य होय म्हणवूनि ॥१७९॥

सकळ वृक्षा गेले वेंधून । तें पाहूनि जालंदर नंदन ।
मग स्पर्शास्त्र मंत्र जपून । भस्मचिमुटी सोडीतसे ॥१८०॥

स्पर्शास्त्र प्रगट होतां । सकळ कामिनींसी झाली प्रेरकता ।
तें पाहूनि कामिनी तत्त्वता । उड्या सोडिती महीतें ॥१८१॥

तयांच्या मागें देव भले । उड्या सोडिती अति वहिलें ।
परी स्पर्शास्त्रें पदातें धरिलें । तरुशाखेतें कवळूनी ॥१८२॥

मग खालीं मौळी वरते पद । मध्येंचि लोंबती देववृंद ।
मुकुट महीतें पडोनि बद्ध । कबरी मोकळी हेलावे ॥१८३॥

जैसें सुग्रीव पक्ष्याचें घर । तरुसी लोंबती दिसती अपार ।
कीं दिनउदयीं शाखेवर । वडकाळिका झोंबती ॥१८४॥

तन्न्यायें तरुवरती । देव उफराटे झोळकंबे घेती ।
तें पाहूनी उमापती रमापती । हास्य करिती गदगदां ॥१८५॥

म्हणती बरवी झाली मौज । ऐसा मिळाला नाहीं भोज ।
न मारितां सकळ ज्ञानकाज । बरें जाणोनियां घेतलें ॥१८६॥

मग स्त्रियां तळवटीं । काम करित्या झाल्या शेवटीं ।
सकळांचें चीर फेडूनि करपुटीं । नग्नशरीरी मिरवले ॥१८७॥

सकळ वस्त्रें जालिंदरापासीं । स्त्रिया आणूनि करिती राशी ।
मग जालिंदर कानिफापाशीं । हळूचि खुणे सांगतसे ॥१८८॥

देव सकळ झाले नग्न । त्यांतें नेसवूनि येई वसन ।
मग तो कानिफा घेऊन वसन । ज्याचे त्यासी नेसवीतसे ॥१८९॥

नेसवितां देव बोलत । अहो गुरुची करणी विपरीत ।
विध्वंसले असे सामर्थ्य । योग्यायोग्य दिसेना ॥१९०॥

ज्यांची ब्रह्मांडभरी कीर्ति । ते तरुलागीं कैसे लोंबती ।
ऐसे म्हणूनि तयापरती । वसनालागीं परिधानी ॥१९१॥

म्हणे महाराजा गुरुसी चोरुन । तुम्हां परिधानितों गुप्त वसन ।
तरी हें ऐसें वर्तमान । बोलूं नका गुरुतें ॥१९२॥

वसन नेसल्या उपरी । पाय वंदी उभय करीं ।
भाळ ठेवूनी पदावरी । आणिक जात पुढारां ॥१९३॥

मग कानिफाची नेत्रभक्ती । पाहुनी तुष्टले देव चित्तीं ।
मग प्रसन्न होऊनि वरदहस्तीं । वरा ओपिती कृपेनें ॥१९४॥

मनीं करुनि दृढ विचार । विना दिधल्यावाचूनि वर ।
सोडणार नाहीं जालिंदर । कृतनिश्र्चय हा असे ॥१९५॥

ऐसा निश्र्चय करुनि चित्तीं । प्रसन्न चित्तें वर ओपिती ।
जें जें अस्त्र तयाचे शक्ती । आम्ही मिरवूं निश्र्क्यें ॥१९६॥

मग सकळीं देऊनि वरप्रदान । कानिफा केला वरदवान ।
तें ऐकूनि पावकनंदन । विभक्तास्त्र सोडीतसे ॥१९७॥

विभक्तास्त्र होतां प्राप्त । सकळ देव झाले मुक्त ।
सांवरुनि वस्त्रभूषणातें । नाथापाशीं पातलें ॥१९८॥

मग सर्वत्रीं करुनि नमस्कार । म्हणती तव सुता दिधला वर ।
सकळ अस्त्रीं साक्षात्कार । आम्ही मिरवूं निजांगें ॥१९९॥

उपरी बोले जालिंदरनाथ । पुढें करीन साबरी कवित्व ।
त्यातें साह्य तुम्हीं समस्त । कृपा करुनि असावें ॥२००॥

मग अवश्य म्हणोनि वचन देती । साह्य असों तव कवितीं ।
ऐसें बोलोनि स्वस्थाना जाती । विमानारुढ होऊनियां ॥२०१॥

यावरी रमावर आणि उमावर । कानिफा आणि जालिंदर ।
बद्रिकाश्रमीं होऊनि स्थिर । तीन रात्र राहिले तेथें ॥२०२॥

तेथील स्वाद धुंडीसुत । पुढें सांगेल यथास्थित ।
नरहरिवंशीं नाम ज्यातें । मालू ऐसें वदताती ॥२०३॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । द्वादशाध्याय गोड हा ॥२०४॥

श्रीकृष्णार्पणमस्तु ॥ शुभं भवतु ॥

॥ श्रीनवनाथभक्तिसार द्वादशाध्याय संपूर्ण ॥

