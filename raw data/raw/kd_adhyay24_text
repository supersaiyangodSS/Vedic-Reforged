श्रीगणेशाय नमः ॥

जयजयाजी निरंजना । अलक्ष गोचरव्यक्त निर्गुणा ।
पूर्णब्रह्मा मायाहरणा । चक्रचालका आदिपुरुषा ॥१॥

हे गुणातीता सर्वत्रभरिता । सगुणरुपा लक्ष्मीकांता ।
मागिले अध्यायी रसाळ कथा । मच्छिंद्रोत्सव दाविला ॥२॥

एका सुवर्णविटेसाठीं । कनकगिरि करी गोरक्षजेठी ।
आतां मम वाग्वटीं । भर्तरीआख्यान वदवीं कां ॥३॥

तरी श्रोते ऐका कथन । पूर्वीं मित्ररश्मी करितां गमन ।
वातचक्रीं प्रेरुनि स्यंदन । अस्ताचळा जातसे ॥४॥

तों उर्वशी विमानासनीं । येत होती भूलोकअवनीं ।
तंव ती दारा मुख्यमंडनीं । मदनबाळी देखिली ॥५॥

देखतांचि पंचबाणीं । शरीर वेधलें मित्रावरुणीं ।
वेधतांची इंद्रियस्थानीं । येऊनि रेत झगटले ॥६॥

झगटतांचि इंद्रिय रेत । स्थान सोडूनि झालें विभक्त ।
विभक्त होतां पतन त्वरित । आकाशाहूनि पैं झालें ॥७॥

परी आकाशाहूनी होतांचि पतन । वातानें तें विभक्तपण ।
द्विभाग झालें महीकारण । येऊनियां आदळलें ॥८॥

एक भाग लोमशआश्रमा । येऊनि पावला थेट उत्तमा ।
घटीं पडतांचि तनू उत्तमा । अगस्तीची ओतली ॥९॥

यापरी दुसरा भाग । तो कौलिका ऋषीच्या आश्रमा चांग ।
येतांचि कैसा झाला वेग । तोचि श्रवण करा आतां ॥१०॥

कौलिक घेऊनि पात्र भर्तरी । भिक्षोद्देश धरुनि अंतरीं ।
निघता झाला सदनाबाहेरी । वस्तीपर्यटन करावया ॥११॥

परी कौलिक येतांचि बाहेर । भर्तरी ठेवूनि महीवर ।
बंद करीतसे सदनद्वार । कडीटाळें देऊिनियां ॥१२॥

परी भर्तरी ठेविली अंगणांत । तों आकाशांतूनि रेत त्यांत ।
येऊनियां अकस्मात । भाग एक आदळला ॥१३॥

तों इकडे कौलिक ऋषी । टाळें देऊनि गृहद्वारासी ।
येऊनि पाहे भर्तरीसी । तों रेत व्यक्त देखिलें ॥१४॥

रेत व्यक्त देखतांचि पात्र । अंतःकरणीं विचारी तों पवित्र ।
चितीं म्हणे वरुणीमित्र । रेत सांडिलें भर्तरी ॥१५॥

तरी यांत धृमीनारायण । अवतार घेईल कलींत पूर्ण ।
तीन शत एक सहस्र दिन । वर्षें लोटलीं कलीचीं ॥१६॥

इतुकीं वर्षें कलीची गेलिया । धृमीनारायण अवतरेल भर्तरी या ।
तरी आतां भर्तरी रक्षूनियां । ठेऊं आश्रमीं तैसीच ॥१७॥

मग ती भर्तरी रेतव्यक्ती । रक्षिता झाला आश्रमाप्रती ।
त्यासी दिवस लोटतां बहुतीं । पुढें कली लागला ॥१८॥

मग तो कौलिक ऋषी । गुप्त विचरता प्रकट देशीं ।
भर्तरी नेऊनि मंदराचळासी । गुहाद्वारीं ठेविली ॥१९॥

गुहाद्वारीं ठेवूनि पात्र ।अदृष्य विचरे तों पवित्र ।
तों कली लोटतां वर्षें तीन सहस्र । एकशतें तीन वर्षें ॥२०॥

तों द्वारकाधीशअंशेंकरुन । भर्तरींत संचरला धृमीनारायण ।
जीवित्व व्यक्त रेताकारण । होतांचि वाढी लागला ॥२१॥

वाढी लागतां दिवसेंदिवस । पुतळा रेखत चालिला विशेष ।
पूर्ण भरतां नवमास । सिद्ध झाला तो पुतळा ॥२२॥

परी मधुमक्षिकेनें पात्रांत । मधूचें जाळें केलें होतें ।
तयाचे संग्रहें व्यक्त । बाळ वाढी लागला ॥२३॥

वाढी लागतां मधुबाळ । नवमास लोटतां गेला काळ ।
परी तो देहें होतां स्थूळ । भर्तरी पात्र भंगलें ॥२४॥

बहुत दिवसांचें पात्रसाधन । झालें होतें कुइजतपण ।
त्यांत पर्जन्यकाळीं कड्यावरुन । पर्वत कोसळतां लोटले ॥२५॥

कोसळतां परी एक पाषाण । गडबडीत पातला तें स्थान ।
परी पावतांचि पात्रासी झगटोन । भर्तरी भंग पावली ॥२६॥

भर्तरी भंगतांचि बाळ त्यांत । तेजस्वी मिरवलें शकलांत ।
मक्षिकेचें मोहोळ व्यक्त । तेंही एकांग जाहलें ॥२७॥

मग निर्मलपणीं बाळ व्यक्त । मिरवों लागलें स्वतेजांत ।
जैसें अभ्र वेगळें होतां दीप्त । निर्मळपणीं मिरवतसे ॥२८॥

कीं स्थिरावल्या जैसे जीवन । तळा बैसलें गढूळपण ।
तें बाळ भर्तरीशुक्तिकारत्न । विमुक्त झालें वेष्टणा ॥२९॥

परी कडा कोसळला कडकडीत । शब्द जाहले अति नेट ।
तेणेंकरुनि मक्षिका अचाट । भय पावोनि पळाल्या ॥३०॥

येरीकडे एकटें बाळ । शब्दरुदनी करी कोल्हाळ ।
तेथें चरे कुरंगमेळ । तया ठायीं पातला ॥३१॥

तयांत गरोदर कुरंगिणी । चरत आली तये स्थानीं ।
तो बाळ रुदन करितां नयनीं । निवांत तृणीं पडलेंसे ॥३२॥

तरी अफाट तृण दिसे महीं । त्यांतही बाळ सबळ प्रवाहीं ।
चरत येतां हरिणी तया ठायीं । प्रसूत झाली बाळ पैं ॥३३॥

प्रसूत होतां बाळें दोन्ही । झाली असतां कुरंगिणी ।
पुनः मागे पाहे परतोनी । तों तीन बाळें देखिलीं ॥३४॥

माझींच बाळें त्रिवर्ग असती । ऐसा भास ओढवला चित्तीं ।
मग जिव्हा लावूनि तयांप्रति । चाटूनि घेतलें असे ॥३५॥

परी तीं खडतरपणीं दोन्हीं पाडसें तीतें । संध्याअवसरी झगटली स्तनातें ।
परी हें बाळ नेणे पानातें । स्तन कवळावें कैसें तें ॥३६॥

मग ते कुरंगिणी लोटूनि पाडस । चहूंकडे ठेवूनि चौपदास ।
मग वत्सलोनि लावी कांसेस । मुख त्याचें थानासी ॥३७॥

ऐसे लोटतां कांहींएक दिवस । तों तें रांगूं लागलें महीस ।
मग ते मृगी लावूनि थानास । संगोपन करीतसे ॥३८॥

ऐेसें करवोनि स्तनपानीं । नित्य पाजी कुरंगिणी ।
आपुलें मुखींची जिव्हा लावूनि । करी क्षाळण शरीरासी ॥३९॥

पाडसें ठेवूनि तया स्थानीं । चरुं जातसे विपिना हरिणी ।
घडोघडी येतसे परतोनी । जाई पाजूनि बाळातें ॥४०॥

ऐसें करितां संगोपन । वर्षे लोटली तयांतें दोन ।
मग हरिणांमध्येचि जाऊन । पत्रें भक्षी वृक्षांची ॥४१॥

परी त्या वनचरांचे मेळीं । विचरता सावजभाषा सकळी ।
स्पष्ट होऊनि त्या मंडळीं । त्यांसमान बोलतसे ॥४२॥

हस्तिवर्ग गायी म्हैंशी व्याघ्र । जंबुक लांडगे हरिण भयंकर ।
शार्दूल रोही (मृग) गेंडा सांबर । भाषा समजे सकळांची ॥४३॥

सर्प किडे मुंगी पाळी । पक्षी यांची बोली सकळी ।
तैसेंचि कोकूनि उत्तर पावलीं । देत असे सकळांसी ॥४४॥

ऐसियापरी वनचररंगणीं । प्रत्यक्ष अवतार विचरे काननीं ।
जिकडे जिकडे जाय हरिणी । तिकडे तिकडे जातसे ॥४५॥

ऐसा पांच वर्षेंपर्यंत । हरिणीमागें तो हिंडत ।
तों एके दिवशी चरत चरत । हरिणी आली त्या मार्गें ॥४६॥

काननी चरतां मार्गे नेटे । तो बाळही आला ते वाटे ।
तों मार्गीं सह स्त्रीपुरुष भाट । मग त्या वाटे तीं येती ॥४७॥

त्या भाटा जयसिंग नाम । कांता रेणुका सुमध्यम ।
परी उभयतांचा एक नेम । एकचित्तीं वर्तती ॥४८॥

वर्तती परी कैसे अलोटी । शत्रुमित्र ऐक्यदृष्टी ।
कीं धनदवातका मोह पोटीं । समानचि वर्ततसे ॥४९॥

तन्न्यायें पुरुष कांता । प्रपंचहाटीं वर्तत असतां ।
तों सहज त्या मार्गें येतां । तया ठायीं पातलीं ॥५०॥

पातलीं परी मार्गावरती । बाळ देखिलें दिव्यशक्ती ।
बालार्क किरणी तेजाकृती । लखलखीत देखिलें ॥५१॥

कीं सहजासहज करावया गमन । महीं उतरला रोहिणीरमण ।
कीं पावकतेजकांती वसन । गुंडाळलें वाटतसे ॥५२॥

ऐशापरी तेजःपुंज । जयसिंग भाट देखतां सहज ।
मनांत म्हणे अर्कतेज । बाळ असे कोणाचें ॥५३॥

ऐसें स्त्रियेसी म्हणतसे । ऐसिया अरण्यांत असे ।
बाळ सांडूनि गेलीं सुरस । मातापितां कैसीं तीं ॥५४॥

कीं सहजचालीं चालतां । यांत चुकली याची माता ।
ऐसे अपार संशय घेतां । तयापाशीं पातली ॥५५॥

पातली परी बाळ पाहोन । भयें व्याप्त झालें मन ।
मग मृग बोलिले आरंबळोन । पळूं लागले मार्गातें ॥५६॥

तें पाहूनि जयसिंग भाटें । धांवोनि धरिली बाळकाची पाठ ।
पाठीं लागूनि धरुनि मनगट । उभा केला बाळ तो ॥५७॥

उभा धरुनि त्यातें बोलत । म्हणे बाळ सांडी भयातें ।
तूतें भेटवीन तव मातेतें । माता कोण ती सांग ॥५८॥

परी तें कुरंगभाषेकरुन । आरंबळतसे छंदेंकरुन २
नेत्रां लोटलें अपार जीवन । हांक मारी हरिणीतें ॥५९॥

परी ते हरिणी बाळ पाहून । कासावीस झाले पंचप्राण ।
परी मनुष्य भयेंकरुन । निकट येऊं शकेना ॥६०॥

हरिणी आपुले ठायींच्या ठायीं । परम आरंबळे महीतें देहीं ।
येरीकडे मार्ग प्रवाहीं । भाट बोले बाळातें ॥६१॥

म्हणे वत्सा व्यर्थ कां रडसी । कोण मातापिता आहे तुजसी ।
सोडूनि गेलीं अरण्यासी । तरी भेटवूं तुज आतां ॥६२॥

परी कुरंगभाषेकरुन । ब्यां ब्यां करुनि करीत रुदन ।
मग भाट म्हणे हे वाचाहीन । मुखस्तंभ वाटतसे ॥६३॥

मग हस्तेखुणेनें पुसे त्यातें । परी खूणही तें नेणें परतें ।
मग जयसिंग म्हणे आपुले मनातें । परम अज्ञानी बाळक हे ॥६४॥

तरी आतां असो कैसें । यातें आपुल्या न्यावें वस्तीस ।
याची जननी भेटल्यास । हस्तगत यातें करुं ॥६५॥

ऐसा विचार करुनि मानसीं । उचलूनि घेतला स्वस्कंधासी ।
परी तें आरंबळोनि हरिणीसी । पाचारित अट्टाहासें ॥६६॥

परी ती कुरंगभाषा कांहीं । जयसिंगातें माहीत नाहीं ।
तैसें वाहूनि मार्गप्रवाहीं । घेऊन जात बाळका ॥६७॥

परी त्या बाळकासी घेऊनि जातां । अति आरंबळे हरिणी चित्ता ।
सव्यअपसव्य वेडा भंवता । घेऊनि हंबरडा मारीतसे ॥६८॥

बाळावरी ठेवूनी दृष्टी । धांव घेतसे पाठोपाठीं ।
ठायीं ठायीं महींतटीं । उभी राहूनि आरंबळे ॥६९॥

ऐसी हरिणी आरंबळत । दुरोनि त्यासी मार्ग गमत ।
परी तो जयसिंग पाहूनि मनांत । विचार करी आपुल्या ॥७०॥

म्हणे हरिणी कवणे अर्थीं । हिडत आहे काननाप्रती ।
पाडस चुकार झालें निगुतीं । म्हणोनि हिंडे विपिनीं ही ॥७१॥

ऐसियेपरी चित्तीं भास । भासूनि गमन करीतसे मार्गास ।
गमन करितां स्वगृहास । वस्तीस जाऊनि पोहोंचला ॥७२॥

मग ती वस्ती पाहोनि हरिणी । विपीना गेली निराशपणीं ।
परी ठायीं उभी राहूनी । हंबरडा मारी आक्रोशें ॥७३॥

येरीकडे जयसिंग भाट । येतां ग्रामा झाला प्रविष्ट ।
बाळ ओपूनि कांते सुभट । वस्ती फिरुं पातला ॥७४॥

सकळ वस्तीस फेरी फिरुन । पुन्हां शिबिरा येत परतोन ।
ऐसें करिता मास तीन । लोटूनि गेले वस्तीसी ॥७५॥

परी तें बाळ आरंबळतां । भयानें राहिली सकळ व्यथा ।
मग थोडी थोडी संवय लागतां । विसर पडला हरिणीस ॥७६॥

तेचि नीतीं बाळा विसर । शनैक पडला कुरंगापर ।
भोजनपानादिक सारासार । कळों सविस्तर लागलें ॥७७॥

बोली चाली शनैःशनैक । प्रविष्ट जहालें तें बाळक ।
मग हाका मारी जननी जनक । भक्षावया मागतसे ॥७८॥

असो ऐसियापरी अलोट । ग्रामोग्रामीं हिंडे भाट ।
हिंडता हिंडता भागीरथीतट । काशीक्षेत्रीं पातला ॥७९॥

पातला परी विश्र्वेश्र्वरी । दर्शना जात देवालयांतरी ।
स्नान करुनि भागीरथीतीरी । बाळ घेऊनि गेला असे ॥८०॥

विश्र्वेश्र्वराचे दर्शन करीत । तों लिंगांतूनि बोलला उमाकांत ।
यावें भर्तरीअवतारांत । दृश्य झाले तुम्हीं कीं ॥८१॥

ऐसें ऐकूनि नमस्कारितां । शब्दोदयीं झाला बोलता ।
त्याचे ते शब्द समजता । जयसिंगें ऐकिले ॥८२॥

मग तो मनांत करी विचार । बाळ हे करितां नमस्कार ।
शिवलिंग बोले अति मधुर । भर्तरी ऐसें म्हणोनि ॥८३॥

तरी हा आहे कोण अवतारदक्ष । स्वर्गवासी आहे प्रत्यक्ष ।
परी प्रारब्धयोगें आम्हां सुलक्ष । प्राप्त झाला वाटतसे ॥८४॥

जैसा दरिद्रिया मांदुसघट । सहज चालता आदळे वाट ।
तेवीं आम्हां बाळ चोखट । प्राप्त झाले दैवयोगें  ॥८५॥

कीं चिंतातुरासी चिंतामणी । अवचट लाधला मार्गेंकरुनी ।
तेवीं मातें अवतारतरणी । प्राप्त झाला दैवानें ॥८६॥

कीं दुष्ट काळाची थोर रहाटी । प्राण अन्नाविण होतां कष्टी ।
तै सुरभी येऊनि कृपा होटी । थान आपुले ओपीतसे ॥८७॥

तन्न्यायें मातें झालें । निर्दैवा दैवें बाळ लाधलें ।
लाधले परी पुण्य पावलें । अवतारी दिसतो हा ॥८८॥

हें पुण्य तरी वर्णूं केवढें । जयासाठीं हा स्थूळवट दगड ।
हर्षें पावूनि संस्कारपाड । यावें भर्तरी म्हणतसे ॥८९॥

तरी आतां भर्तरी नाम । थोर पाचांरु वाचेकारण ।
ऐसी चित्तीं कल्पना योजून । पुन्हां शिबिरा पातले ॥९०॥

पातले परी कांतेलागून । सर्व निवेदिलें वर्तमान ।
म्हणे हा पुत्र तुजकारण । अवतारदक्ष सांपडला ॥९१॥

परी हा अवतारदक्ष कैसा । म्हणशील तरी वो वाग्रसा ।
तरी शिव प्रत्यक्ष बोलिला ऐसा । यावें भर्तरी म्हणोनी ॥९२॥

अगे हा बाळ करितां नमन । ध्वनि हे निघाली लिंगांतून ।
ती म्यां ऐकिली आपुल्या कानें । म्हणोनि म्हणतों अवतार हा ॥९३॥

तरी आतां येथूनि यातें । भर्तरी ऐसें नाम निश्र्चित ।
पाचारुनि अंतर्भूत । पालन करीं बाळाचें ॥९४॥

ऐसें सांगूनि तो युवती । टाकूनि गेला फेरीप्रती ।
परी श्रोते चित्तीं कल्पना घेती । शिव कां बोलिला भर्तरी ॥९५॥

यावें भर्तरी ऐसें वचन । किमर्थ वदला उमारमण ।
तरी तो भर्तरींत पावला जन्म । म्हणोनि शिव बोलिला असे ॥९६॥

भर्तरीअवतार सघन । यावें भर्तरी ऐसें म्हणोन ।
तरी आतां ऐसें ऐका वचन । कथा पुढें परिसावी ॥९७॥

ऐसें जयसिंग रेणुकेसी । सांगूनि वर्तमान तियेसी ।
भर्तरी नाम आनंदेसी । पाचारीत उभयतां ॥९८॥

त्या उभयतांचे जठरांतरीं । संतति नसे संसारविहारीं ।
म्हणोनि स्नेहाची मोहित लहरी । बोलली असे तयातें ॥९९॥

रेणुका नित्य बैसवोनि अंकीं । चुंबन घेतसे लालनअंकीं ।
नाना पदार्थ मागितल्या कीं । आणूनि देती उभयतां ॥१००॥

आसन वसन भोजन पान । देती करिती बहु लालन ।
बाळ खेळतांना पाहून । हर्षयुक्त होती तीं ॥१०१॥

बाळ भर्तरी पंचवर्षी । बोबडे बोले नाचे महीसी ।
नाच नाचोनि धांवोनि कंठासी । मिठी घाली मातेच्या ॥१०२॥

मिठी घालितां रेणुका सती । उचलूनि घेत अंगावरती ।
चुंबन घेता उभय तीं । हास्यवदन करिताती ॥१०३॥

हांसूनि एकमेकां म्हणती । ईश्र्वर पावला आपणांप्रती ।
उदरीं नसतां स्वसंतती । ईश्र्वरें दिधला कृपेनें ॥१०४॥

दिधला परी आक्षेप चित्तासी । घेऊनि म्हणती या बाळासी ।
मातापिता चुकल्यासी । शोधीत असती महीतें ॥१०५॥

परी तीं शोधितां कोठें । अवचित जरी पडली गांठ ।
मग तीं आपणांपासूनि नेटें । घेऊनि जातील बाळातें ॥१०६॥

ऐसी चिंता उभय तीं । नित्य नित्य हृदयीं वाहती ।
अहा हें बाळ अलोलिक स्थिती । स्वरुपा मिती नसे त्याच्या ॥१०७॥

ऐसें बाळ हें परम सगुण । हें तों नेतील आम्हांपासून ।
ऐसें चिंतिती परी मन । घोंटाळत उभयतांचें ॥१०८॥

मग तीं उभयतां विचार करिती । कीं यासी सोडूनि क्षेत्राप्रती ।
मही हिंडता कोणे क्षितीं । गांठी पडेल तयांची ॥१०९॥

मग त्या क्षेत्रीं स्थळ पाहून । राहते झाले भिक्षुकपणें ।
भिक्षा मागूनि क्षेत्राकारण । निर्वाहाते चालविती ॥११०॥

यापरी तें भर्तरी बाळ । मेळ मुलांचे स्थावरमंडळ ।
तयांमाजी खेळे खेळ । राजचिन्हें सर्वस्वीं ॥१११॥

आपण सर्वांचा होऊनि राव । मुलांचींच मुलें सर्व ।
काठीचे करुनि अश्र्व । शाळा लाविल्या तयानें ॥११२॥

मंत्री परिचारक पायदळ जन । स्वार झुंझार कारकून ।
नाना वेष मुलांसी दाखवून । राजचिन्हें करीतसे ॥११३॥

तरी खेळ नव्हे भविष्य होणार । होय भाग्याचा संस्कार ।
जैसें ज्याचें भाग्य पर । चिन्हें उदय पावलीं ॥११४॥

तरी असो राजचिन्हीं । खेळ खेळतां बाळपणीं ।
तों एके दिवशीं आरोहणोनी । काष्ठशालिके पळताती ॥११५॥

पळती ते वाताकृती । मुखें हो हो करुनि म्हणती ।
हो हो म्हणूनि थापटिती । काष्ठशालिके अश्र्वातें ॥११६॥

ऐसें खेळतां सोडूनि क्षेत्र । धांवती भरले काननीं सर्वत्र ।
एकान्त विपिनीं खेळ खेळत । सन्निध कोणी नसेचि ॥११७॥

परी ते काननचव्हाट्यांत । भर्तरी धांवता शालिकाअश्र्वातें ।
तों पायासी ठेंच लागूनि महीतें । उलथोनियां पडियेला ॥११८॥

पडिला महीं कासावीस । होऊनि सांडिलें शुद्धबुद्धीस ।
नेत्रें विकासूनि महीतें । दाविता झाला तत्क्षणीं ॥११९॥

ते श्र्वेतवर्ण पाहूनि नयन । अर्भकें (लहान मुलें) पळालीं भयेंकरुन ।
म्हणती भर्तरी पावला मरण । भूत होईल आतां हा ॥१२०॥

मग हा आपुल्या लागोनि पाठीं । भक्षील सकळ मग शेवटीं ।
ऐसें भय मानूनि पोटीं । पळूनि गेलीं अर्भकें ॥१२१॥

जाऊनि भागीरथीघांटावर । करीत बैसलीं आहेत विचार ।
म्हणती भर्तरिया भूत थोर । होऊनि हिंडे ग्रामांत ॥१२२॥

मग गडे हो आपण गल्लीसी । कैसें खेळावें भक्षील आपणांसी ।
तरी आतां आपुले ग्रामासी । खेळ खेळू सदनांत ॥१२३॥

यापरी दुसरा अर्भक बोलत । कीं बरवें सांडिलें काननातें ।
मनुष्य कोणी नव्हते तेथें । भक्षिलें असते आपणांसी ॥१२४॥

ऐसे अर्भक घांटावर । करीत बैसले आहेत विचार ।
तों येरीकडे मूर्च्छा अपार । भर्तरीतें वेधली ॥१२५॥

मही पडलासे उलथोन । शरीर सुकले तेणेंकरुन ।
ठायीं ठायीं भेदले पाषाण । रुधिर तेणें वाहातसे ॥१२६॥

ऐसें होतां अवस्थेसी । मैत्रावरुणें पाहिलें त्यासी ।
मग पुत्रमोह हृदयासी । परम कळवळा दाटला ॥१२७॥

मग महीस मित्रावरुणी । येता झाला स्नेहेंकरुनी ।
अति लगबगें बाळ उचलोनी । हृदयालागीं कवळिलें ॥१२८॥

त्वरें आणूनि भागीरथीजीवन । तयासी करविलें तोयपान ।
हृदयालागीं आलिंगून । सावध केलें बाळासी ॥१२९॥

आणि पाहूनि स्वयें कृपादृष्टीं । मग दुःखलेशाची झाली फिटी ।
पाषाणघाव घसवटीं । अदृश्यपणें मिरवले ॥१३०॥

मग तो बाळ सावधपणीं । अंकीं घेऊनि मिरवोनि ।
परम स्नेहें मुखावरोनी । वरदहस्तें कुरवाळी ॥१३१॥

यापरी विप्राचा वेष धरोनी । तेथोनि चालिला मित्रावरुणी ।
भर्तरीचा धरोनि पाणी । सदनालागीं आणीतसे ॥१३२॥

तों मार्गीं येतां घाबरे । पाहते झाले सर्व किशोर ।
पाहतांचि म्हणती भर्तरी थोर । भूत होऊनि आला रे ॥१३३॥

ऐसें म्हणूनि आरडोनी । पळताती अति भयेकरुनी ।
आपुलाले सदना जाऊनी । भये दडती संधींत ॥१३४॥

येरीकडे मित्रा वरुणी । सदनीं आला त्यासी घेऊनी ।
माता रेणुकेसी पाचारोनी । म्हणे सांभाळीं बाळातें ॥१३५॥

मग ते चरणीं ठेवूनि माथा । म्हणे महाराजा हे ताता ।
आपण कोण्या ग्रामीं असतां । परम स्नेहाळू आम्हां कीं ॥१३६॥

ते रेणुका प्रेमळ सती । पाहतां विप्र दिव्यमूर्ती ।
वस्रासन टाकूनि निगुतीं । बैसविलें त्यावरी ॥१३७॥

मग म्हणे बाळका करीं कवळून । आणिलें तुम्ही मोहेंकरुन ।
तरी सकळ संशय सोडून । नामाभिधान मज सांगा ॥१३८॥

येरी म्हणे वो सती ऐक । या बाळाचा मी असे जनक ।
म्हणोनि स्नेहाचें दोंदिक । तरी तुजपाशीं मी आलों ॥१३९॥

तरी बाळ तुजकारणें । कायावाचा केलें अर्पण ।
परी तूंही आतां संशय टाकून । संगोपन करीं याचें ॥१४०॥

तें ऐकूनि बोले ऐसें । तुम्ही बाळकाचे जनक कैसे ।
येरी म्हणे वो अनायासें । कथा ऐक बाळाची ॥१४१॥

अगे मी विप्रवेषें तूतें । दिसत आहें परी मी दैवत ।
मित्रावरुणी नाम मातें । महीलागीं वदतात ॥१४२॥

मग मूळापासूनि तीतें कथन । भर्तरीपात्रव्यक्त जनन ।
हरिणीस्तनींचें संगोपन । सकळ निर्णय वदलासे ॥१४३॥

तरी या बाळाचे संभवन । अपूर्व आहे महीकारण ।
परी असो पूर्ण दैवानें । लाभ झाला तुज याचा ॥१४४॥

झाला परी आर्तभूत । जगीं म्हणवीं कां आपुला सुत ।
काया वाचा बुद्धि सुत । रक्षण करीं उचित हें ॥१४५॥

ऐसें सांगूनि मित्रावरुणी । जाता झाला आपुले स्थानीं ।
येरीकडे नितंबिनी  । परम चित्तीं तोषली ॥१४६॥

मग भ्रतारासी सांगे वर्तमान । तोही हर्षें ऐकून ।
मग जननीजनकांचें भय पूर्ण । बाळप्रकरणीं फिटलें कीं ॥१४७॥

जैसें वस्र स्पर्शिल्या साबणीं । सकळ मळाची होय हानी ।
तेवीं मित्रावरुणीवाचेकरुनी । सकळ संशय फिटलासे ॥१४८॥

किंवा गढूळ झालें असतां उदक । स्थिरावल्या दावी पवित्र मुख ।
तेवीं त्यांचा समूळ धाक । फिटूनि गेला तत्काळ ॥१४९॥

कीं दारा सगुणपर । गृहीं असतां गरोदर ।
परी प्रसूतीचे भय थोर । प्रसूत झालिया फिटतसे ॥१५०॥

कीं अनभ्यस्त कांसे लागतां । परम भय मानी पार होतां ।
परी पार झालिया सकळ चिंता । फिटोनि जाय सरितेची ॥१५१॥

कीं अचाट काननीं तस्करभयातें । मार्ग मिळाला भयव्यक्त ।
परी पार वस्ती पावल्या स्वस्थचित्त । भयापासूनि होतसे ॥१५२॥

तन्न्यायें मित्रावरुणी । वार्ता ऐकतां उभय कर्णीं ।
भयमुक्त होती आनंदोनी । हेलावे चित्त पूर्णत्वें ॥१५३॥

जैसें दुःख जाऊनि होतां सुख । पोसे शरीर दोंदिक ।
तेवीं त्यांचें चित्तीं बलाहक (मेघ) । आनंदाचा उदेला ॥१५४॥

मग ते अतिप्रेमेंकरुन । आशापाशाचें गुंतलें बंधन ।
मग परम स्नेहाचा खुंट उभवोन । गरके घालिती त्यासवें ॥१५५॥

ऐसियापरी दिवसेंदिवस । परम उदेलीं लालनपालनास ।
तंव काशीक्षेत्रीं पुण्यवस्तीस । पंच वरुषें लोटलीं ॥१५६॥

तो षड्दशवर्षीं भर्तरीनाथ । पूर्ण झाला वयें व्यक्त ।
जयसिंग आणि रेणुकेप्रत । लग्नविचार सूचला ॥१५७॥

मग उभयतां बैसूनि एकांतीं । म्हणती चला जाऊं स्वदेशाप्रती ।
लक्षूनि संबंधा जाती । लग्न करुं बाळाचें ॥१५८॥

ऐसा विचार उभयतां करोनि । सोडिते झाले क्षेत्रालागोनी ।
माळवादेशीं त्यांचा ग्राम उद्देशोनी । मार्ग धरिती तयाचा ॥१५९॥

मार्गी चालतां ग्रामोग्रामीं । भिक्षा करिती भिक्षुकधर्मी ।
मार्गीं चालतां भविष्य वर्मी । विकट झगटलें येऊनि ॥१६०॥

मार्गी चालता काननांत । तस्कर येऊनि अकस्मात ।
जयसिंग शस्रघातें । मुक्त केला प्राणांतें ॥१६१॥

जवळी होतें वित्त कांहीं । तें हिरोनि नेलें तस्करीं उपायीं ।
जयसिंगाचें प्रेत महीं । निचेष्टित पडियेलें ॥१६२॥

मग तें पाहूनि रेणुका सती । प्रेत कवळूनि देहानिगुतीं ।
परम शोक देहाप्रती । सांडिती झाली तेधवां ॥१६३॥

मग तीं उभयतां स्रीपुरुष । भर्तरीनें काष्ठें मेळवूनि विशेष ।
अग्नि लावूनि उभयतांस । शोकडोहीं बुडाला ॥१६४॥

उभयतांचे करितां दहन । परी शोकविशोकें पोळे प्राण ।
म्हणे अहा तातमातेनें । कैसें सोडिलें काननीं या ॥१६५॥

अहा तुम्ही जननी जनक । पहातें झालां परत्रलोक ।
यावरी महीतें मायिक । कोणी नसे मजलागीं ॥१६६॥

अहा जननी रेणुकानाम्नी । कैसी गेली मज सोडोनी ।
आतां आई आई म्हणोनि वाणी । बोलावूं मी कोणातें ॥१६७॥

अहा जननी तूं परम मायिक । जाणती होतीस तृषाभूक ।
आतां निकटपणीं लोक । परम कैसें पाहतील ॥१६८॥

अहा जननी रात्रींतून । तीन वेळां उठोन ।
करवीत होतीस तोयपान । तरी मन निष्ठुर कां केलें ॥१६९॥

अहा हृदयीं धरुनि करिसी चुंबन । वाचे म्हणसी बाळ हें तान्हें ।
ऐसे म्हणोनि उदकपान । करवीत अससी नित्यशा ॥१७०॥

ऐसी माय तूं सघन । असोनि केलें निष्ठुरपण ।
मज ऐसा वनीं सोडून । गेलीस कैसी जननीये ॥१७१॥

अहा ताता जयसिंगनामीं । कैसा गेलासी मज टाकुनी ।
आतां पृथ्वीवर दैन्यावाणी । कोठे राहूं निराश्रित ॥१७२॥

अहा ताता बाहेर जातां । खाऊ मजला आणीत होतां ।
तो मुगुटीं खोवूनि सदनीं येतां । पाचारुनी मज देशी ॥१७३॥

ऐसा मोह असतां पोटीं । सांडूनि गेलासी विपिनीं देठीं ।
ऐसें म्हणूनि करसंपुटीं । वक्षःस्थळ पिटीतसे ॥१७४॥

ऐसें रुदन करीत करीत । पेटवूनि झाला शांतचित्त ।
परी तो तेथूनि न उठे त्वरित । प्राण सोडूं पहातसे ॥१७५॥

तों मार्गेकरुनि व्यवसायिक । त्या वंजारें वृषभकटक ।
त्यांनीं पाहूनि त्याचा शोक । परम चित्तीं कळवळले ॥१७६॥

मग तयापाशीं येऊन । पुसोनि घेतलें वर्तमान ।
वर्तमान कळल्या बोलती वचन । बोधनीतीं तयातें ॥१७७॥

म्हणती अगा भाटसुता । शोक करिसी अति वृथा ।
होणार झालें विषयमाथां । विधिअक्षरें नेमीत ॥१७८॥

जरी तूं आतां करिसी शोक । तरी काय मिळतील जननी जनक ।
ईश्र्वरकरणी प्रारब्ध फुटकें । आपुलेंचि म्हणावें ॥१७९॥

तरी आतां धैर्य करुन । हित पाहावें आपुलें आपण ।
संसार करुनि आपुलें मतीनें । तीन्ही लोकीं मिरवावें ॥१८०॥

ऐसें म्हणूनि बोध अपार । उठविला त्याचा धरुनि कर ।
मग सवें घेऊनि मुक्कामावर । आणिलासे भर्तरी ॥१८१॥

मुक्कामीं राहूनि सकळ जन । रात्रीं देऊनि अन्नपान ।
दुसरे दिवशीं सवें घेऊन । पुन्हां जात व्यवसायी ॥१८२॥

ऐसेंपरी सात पांच दिन । शोक करितां गेले लोटून ।
मग दिवसेंदिवस होऊनि विस्मरण । सहजस्थिती वर्ततसे ॥१८३॥

मग त्या व्यावसायिकां सहज । करुं लागला तयांचे काज ।
काज होतां तेजःपुंज । सकळ चाहती आदरानें ॥१८४॥

मग आसन वसन भूषणांसहित । व्यवसायिक सकळ संपादीत ।
ऐसेपरी कांहीं दिवस त्या स्थितींत । लोटूनि गेले तयाचे ॥१८५॥

यावरी व्यवसायिक । धान्य भरुनि अति अमूप ।
उज्जयिनी शहर अवंतिक । मार्ग धरिला तयाचा ॥१८६॥

मार्ग सरतां वृषभकटका । येऊनि पोहोंचला अवंतिका ।
तेथें कथेचा रस निका । होईल तो स्वीकारा पुढें ॥१८७॥

म्हणाल पुढिले अध्यायीं रस । उगाचि मानाल स्वचित्तास ।
ऐसें तरी न म्हणावें पीयूष । चवी घेतां कळों येईल ॥१८८॥

तरी ती कथा सुधारस थोर । वाढी श्रोत्यां धुंडीकुमर ।
मालू ऐसा नामोच्चार । नरहरिकृपें मिरवतसे ॥१८९॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । चतुर्विंशतितमाध्याय गोड हा ॥१९०॥

श्रीगोपालकृष्णार्पणमस्तु ॥ शुभं भवतु ॥

॥ श्रीनवनाथभक्तिसार चतुर्विशतितमाध्याय संपूर्ण ॥

