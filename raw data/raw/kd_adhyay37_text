श्रीगणेशाय नमः ॥

जयजयाजी पंकजाक्षा । आदिपुरुषा सर्वसाक्षा ।
अव्यक्तव्यक्ता सर्वपरीक्षा । महादक्षा रमावरा ॥१॥

मागिले अध्यायीं कथन । करविलें वटसिद्धनागनाथजन्म ।
उपरी सिद्धकळा पावून । कोल्हापुरीं पातला ॥२॥

तेथें राहूनि लक्ष्मीआलयांत । पुजारी करुनि हस्तगत ।
सर्व सामग्री ओवरींत । नेऊनियां दाखविली ॥३॥

दाखवूनि म्हणे पुजार्यानसी । सबळ पडल्या कनकराशी ।
तरी ह्या सरतील ज्या दिवशीं । तंववरी संतर्पण योजावें ॥४॥

योजावें तरी अन्यवर्ण । कांहींच धरुं नये भिन्न ।
सकळांलागीं करुनि पक्वान्न । पंगतींतें वाढावें ॥५॥

गांवामाजी सकळांकारणें । पेटूं न द्यावा पाकीं अग्न ।
द्विवेळा त्रिवेळा घालूनि भोजन । तुष्ट करावें सकळांतें ॥६॥

शेट सावकार राजा रंक । सकळांसी आणूनि ओपावा पाक ।
अंत्यजादि भूदेव लोक । तुष्ट करावें सर्वांसी ॥७॥

ऐसें सांगूनि पुजार्या तें । शीघ्र कामाठी आणवीत ।
कार्ययोगें अपरिमित । सकाम कामीं योजिलें ॥८॥

उत्तम तिथी नेम करुन । मांडव मंडप उभारुन ।
पाकालागीं सज्ज करुन । सर्व काम चालविलें ॥९॥

मग शिष्टाशिष्ट गृहीं धाडून । तयां दिधलें आमंत्रण ।
येरीकडे पाकनिर्माण । करावया लाविलें ॥१०॥

आणि ग्रामद्वारीं टिळा लावून । भोजनदवंडी ग्रामीं पिटून ।
सर्व सामग्री सज्ज करुन । काम चालीं चालविलें ॥११॥

शैव श्रावक आणि ब्राह्मण । भेद चौर्याायशीं देशांसमान ।
देवाग्नी विप्र ऋषि ब्राह्मण । पाक भिन्न भिन्न निर्मिती ॥१२॥

पंच द्राविड देश मुलतानी । मारवाडी गुर्जर हिंदुस्तानी ।
हुसेनी पौंड्र मिळोनी । देशजाती मिळाल्या ॥१३॥

असो भेदाभेद अन्यजाती । षड्मार्गांनीं पाकविती ।
खाज्या करंज्या कचुर मालती । शिरा बुंदी करिताती ॥१४॥

पुरी पोळी क्षिप्रा (खीर) बहुत । चमचमीत भाज्या वरणभात ।
पंचमधु त्यांत अपार घृत । इच्छेसमान मिरवलें ॥१५॥

असो पाकाग्नि सिद्ध करुन । चालते पंक्तीं सेविती अन्न ।
पुन्हां क्षुधा लागल्या परतून । येऊनि अन्न सेविती ॥१६॥

प्रथम पाक जातजाती । तेथें नसे कांहीं अरुती ।
कितीक वाढूनि गृहासी नेती । भोजन करुनि मन माने ॥१७॥

कोणी कोरडेंचि उपटून नेती अन्न । नेऊनि भरिती आपुलें सदन ।
मग जिकडे तिकडे सिद्ध अन्न । सर्व झालें गांवांत ॥१८॥

राव रंक कुटुंबांसहित । अन्न सेवूनि होती तृप्त ।
मग वन्ही इतुका दीपानिमित्त । गृहोगृहीं मिरवला ॥१९॥

असो यापरी एक मास । ग्राम सेवी सिद्ध अन्नास ।
यावरी कथा अत्रिसुतास । कैसी वर्तली ती ऐका ॥२०॥

प्रथम दिनीं भिक्षेकारण । गांवांत संचरे अत्रिनंदन ।
कुश्र्चितरुपी विरुपवान । भिक्षा मागे गृहोगृहीं ॥२१॥

तंव ते घरोघरींचे जन । म्हणती गांवांत प्रयोजन ।
होतें तेथें आम्हां जाणें । कुटुंबादि भोजना ॥२२॥

तरी तूं सत्वरगती । जाऊनि सारीं कां आपुली भुक्ती ।
व्यर्थ शीण कासयाप्रती । वाईट कदन्न इच्छूनी ॥२३॥

उत्तम पक्व अन्न टाकूनी । व्यर्थ कां शिणसी दरिद्रवान ।
कामधेनूचे कांसे आनन । कांडणकोंडा  कां भक्षावा ॥२४॥

कीं कल्पतरु बैसल्या ठायीं । इच्छेसमान पदार्थ देई ।
मग कां शिणावें धांवूनि पायीं । मेळवावया भुक्तीतें ॥२५॥

परीस असतां गृहालागून । मग चाकरी कासया करावी हेमाकारण ।
रागें आतुडतां पीयूषपान । मग वल्लीरसायन कां इच्छावें ॥२६॥

तेवीं तूं प्रकरण करिसी येथें । सोडूनि सुधारसअन्नातें ।
कदन्नाकरितां या गांवांत । हिंडतोसी मतिमंदा ॥२७॥

येपरी असों आम्ही गृहासी । भोजना जातों आम्ही कुटुंबेसीं ।
पाक करावा कवणे अर्थेसीं । तुजलागीं ओपावया ॥२८॥

ऐसीं घरोघरीं भाषणें । होती दत्तात्रेयाकारणें ।
मग मनांत म्हणे प्रयोजन । जाऊनि पाहूं निजदृष्टीं ॥२९॥

ऐसें योजूनि स्वचित्तांत । तेथें पातला तपोनाथ ।
उभा राहूनि पाकशाळेंत । पाक लक्षांत आणीतसे ॥३०॥

तंव तो महाराज योगकारण । देखतां ओळखी सिद्धिअन्न ।
थोडें करिता नगसमान । होय अपार न पचवितां ( न शिजवितां) ॥३१॥

एक पोळी पडतांचि लागली । परी सहस्त्रही वाढियेली ।
ऐशा चिन्हें ओळखिली । सिद्धिकळा महाराजें ॥३२॥

मग तेथींच्या जनालागीं पुसत । हें प्रयोजन एवढें कोण करीत ।
येरु म्हणती महा समर्थ । वटसिद्धनागनाथ करितो कीं ॥३३॥

ऐसें ऐकूनि अत्रिसुत । खूण जाणली स्वचित्तांत ।
कीं म्यां मुलासी सिद्ध पदार्थ । काशीक्षेत्रीं ओपिले ॥३४॥

तरी त्याचें नांव होतें यथार्थ । वटसिद्धनागेश नागनाथ ।
तरी तोचि काय आहे येथ । मोठेपणा मिरवावया ॥३५॥

त्यासी वर्षें लोटलीं वीस । तरी झाला असेल स्थूळ देहास ।
तरुणपणीं महंतीस । वाढवावया टेंकला  ॥३६॥

टेंकला परी मजकारणीं । गोचर व्हावें ही इच्छा मनीं ।
या गांवींचें संधान धरुनी । संतर्पण मांडिले ॥३७॥

हें गांवींचें भिक्षास्थान । भ्रष्ट करावें सिद्धिअन्नें ।
सकळ गांवींचा पाक वर्जून । केला अर्थ मजकरितां ॥३८॥

तरी आतां असो कैसें । आजिचा दिन करुं उपवास ।
ऐसें योजूनि स्वचित्तास । स्वामी तेथूनि चालिला ॥३९॥

चालिला परी आणिक जन । पाचारिती बाळाकारण ।
आपण जावें भोजन करुन । तूं ऐसा कां जातोसी ॥४०॥

ऐसें म्हणोनि हातीं धरिती । पुन्हां पाकशाळे आणिती ।
परी तो नायके योगपती । गांवामाजी संचरे ॥४१॥

मग कणधान्याची भिक्षा करीत । लोक पुसतां त्यांतें वदत ।
कीं आमुचा नेम भिक्षारहित । अन्न सेवीत नाहीं जी ॥४२॥

ऐसें वदूनि सकळ लोकांत । शुष्क अन्न मागूनि घेत ।'
काशीक्षेत्रीं जाऊनि त्वरित । भोजनातें सारीतसे ॥४३॥

ऐसे रीतीं एक मास । लोटूनि गेला सहजस्थितीस ।
परी नागनाथ स्वचित्तास । विचार करिता पैं झाला ॥४४॥

म्हणे लोटला एक मास । स्वामी न दिसे  आम्हांस ।
मग बोलावूनि ग्रामस्थांस । पुसता झाला महाराजा ॥४५॥

म्हणे गांवांत कोणी येत । अतीत आहे भिक्षावंत ।
तंव ते म्हणती सिद्धनाथ । एक अतीत येतो कीं ॥४६॥

तो येथींचें तुमचे अन्न । न सेवी मागतो भिक्षाकदन्न ।
आम्हीं पुसतां म्हणतो नेम । माझा ऐसा आहे कीं ॥४७॥

आम्ही सारितों येथें भोजन । म्हणोनि न मिळे त्या पक्वान्न ।
यास्तव कोरडें मागूनि धान्य । नेत आहे महाराजा ॥४८॥

ऐसें बोलतां सकळ ग्रामस्थ । त्यांसी म्हणे नागनाथ ।
मागूं येतील जे गांवांत । करा श्रुत मजलागीं ॥४९॥

त्यांसी कांहीं न टाकून । श्रुत करावें मजकारण ।
मग मी जाऊनि ग्लानित वचनें । भोजन घालीन तयांसी ॥५०॥

परी आणिक एक अर्थ । कोरडें अन्न न्या गृहांत ।
येरु येईल जंव भिक्षेतें । तेंचि अन्न वाढावें ॥५२॥

ऐसें पांच पन्नासांसी । नाथें सांगितलें भाविकांसी ।
जे कदाकाळीं कार्यासी । ढळणार नाहींत निश्र्चयें ॥५३॥

ऐेसें सांगूनि सिद्धिअन्न । त्यांतें दिधलें वस्त्रीं बांधून ।
मग आपुल्या गृहीं जाऊन । वाट पहात बैसले ॥५४॥

तों श्रीदत्तात्रेय अत्रिसुत । भिक्षेसी आले अकस्मात ।
तंव ते सिद्धिअन्न घेऊनि हातांत । सन्मुख येती घालावया ॥५५॥

म्हणती महाराजा आम्ही दीन । आमुचे गृहीं कैंचें अन्न ।
परी नागनाथ कृपाकरुन । देतो अन्न आम्हांसी ॥५६॥

तरी त्या भिक्षेंत भिक्षा चोज । तुम्हां वाढावें धर्मकाज ।
ऐसें बोलती ते सहज । श्रुत कराया दत्तासी ॥५७॥

परम चतुर विचक्षण । परीक्षा घेती श्रुत करुन ।
परी तो त्रैदेवांचा अंश हें ऐकून । भिक्षेलागीं आतळेना ॥५८॥

मागें पाऊल तत्काळ ठेवून । जाता होय अत्रिनंदन ।
मग ते आपुले गृहींचें अन्न । घेऊनियां धांवती ॥५९॥

म्हणती महाराजा नागनाथाचें अन्न । आपणां न वाटे चित्तीं प्रसन्न ।
तरी आमुचे कष्टा चित्त देऊन । विन्मुख होऊं नका जी ॥६०॥

ऐसें सांगूनि भिक्षा देती । तो घेत नाहीं प्रांजळ चित्तीं ।
मग लगबगें हेर जाती । श्रुत करिती नाथासी ॥६१॥

नाथासी होतां श्रुत मात । शीघ्र  चपळत्वें येत धांवत ।
निकट येतां हस्तसंकेते । हेर दाविती तयासी ॥६२॥

तोही हस्तसंकेतेखुणें । अत्रिसुताच्या निकट जाऊन ।
प्रथम करें कर कवळून । चरणीं माथा ठेवीतसे ॥६३॥

म्हणे महाराजा योगपती । माय तूं माउली दयाळ क्षितीं ।
तरी डावलूनि पाडसाप्रती । गुप्त कैसा विचरसी ॥६४॥

मज करुनियां निढळवान । दैन्यवंत बहुत काननीं ।
तेथें सांडूनि निष्ठुरपणीं । जासी कैसा वो माये ॥६५॥

मज बाळपणीं आपुलें चोज । दावूनियां तपोभोज ।
गेलासी टाकूनि महाराजा । मागें दृष्टी न करितां ॥६६॥

तरी मी सखया तुजवांचुनी । पडलों आहे घोर वनीं ।
मागें लक्षितां सूक्ष्मनयनीं । प्राण कंठी उरला असे ॥६७॥

जैसा चातक दृष्टीकरुन । वाट पाहे अंबुद सघन ।
कीं उखरीं हरिणीलागून । वाट पाहे पाडस ॥६८॥

वीस संवत्सर गेला काळ । परी चिंतावन्ही दाही तलमळ ।
तैं शांत करावया जळ । तुझें कांहीं दिसेना ॥६९॥

आपावेगळी आपमासोळी । तेवीं तव भेटी जीव तळमळी ।
परी माये त्वां हृदयगतकमळीं । निष्ठुर कैसें सांठविलें ॥७०॥

ऐसें म्हणोनि आरंबळत । नेत्रअश्रूनीं पाद क्षालीत ।
म्हणे अंतर देऊनि मातें । गेलासी कैसा महाराजा ॥७१॥

ऐसी वदूनि ग्लानित वाणी । पूर लोटावी नेत्रजीवनीं ।
मग त्रयदेव परीक्षानयनीं । अंतरातें ओळखी ॥७२॥

चित्तीं म्हणे प्रांजलवंत । तापें तापला आहे नाथ ।
मग मस्तकाखालीं घालूनि हस्त । उठविलें महाराजें ॥७३॥

प्रेमस्नेहें कवळूनि पाणी । हृदयीं कवळिला प्रेमेंकरुनी ।
वामहस्तें कवळूनि मूर्ध्नी । नेत्रअश्रु पुसीतसे ॥७४॥

मग धरुनि शीघ्र हस्त । नेत स्वामी एकांतांत ।
कृपें मौळीं ठेवूनि हस्त । कर्णी मंत्र ओपिला ॥७५॥

देऊनि स्वमुखें आत्मखूण । केला ब्रह्मपरायण ।
अपरंपार अज्ञानपण । मुळाहून नाशिलें ॥७६॥

ऐसी होतां ब्रह्मस्थितकोटी । तत्काळ गुरुकृपें पडली दृष्टी ।
जैसें अभ्र वितुळतां शेवटीं । सुढाळ अर्क दिसतसे ॥७७॥

तेवीं पाहतां दत्तस्वरुप । मग उचंबळला आनंदकूप ।
अहा म्हणोनि बाप बाप । पदीं मौळी अर्पीतसे ॥७८॥

मग परम प्रिय अत्रिनंदनें । अंकी घेतला स्नेहेंकरुन ।
करें मुख कुरवाळून । मागील कथा निवेदी ॥७९॥

आविर्होत्र नारायण । आहेसी बा तूं महीकारण ।
उरगीकुशीं विधिवीर्यवान । जन्म तुझा होय बा ॥८०॥

तरी ही ऐसी मूळकथा । मज आतुडली हृदयीं शोधितां ।
म्हणूनि बाळा तुझ्या हाता । सिद्धिकळा ओपिली ॥८१॥

तरी तुज भेटी द्यावयाकारण । इच्छीत होतें माझें मन ।
परी प्रारब्धयोगेंकरुन । आजि घडून आलें बा ॥८२॥

जें प्रकरण समयोचित । लोह-चुंबकां भेटी होत ।
कीं समुद्रक्षारऐक्यवंत । नगआवळीं होतसे ॥८३॥

तेवीं बापा तुज मज भेटी । झाली प्रारब्धयोगकांठीं ।
ऐसें म्हणोनि हृदयपुटीं । नाथालागीं धरीतसे ॥८४॥

मग उभय प्रतापवंत । निघतां सांडूनि ते एकान्त ।
ग्रामाबाहेर निघोनि त्वरित । काशीक्षेत्रीं चालिले ॥८५॥

चालिले परी ऐसे रीतीं । व्यानमंत्र प्रयोगी विभूतीं ।
नाथभाळीं चर्चूनि निगुतीं । गमन दोघे करिताती ॥८६॥

मग पवनवेगाचें गमन थकितां । वाटे ऐसे गमती उभयतां ।
लवतां नेत्रपातियें पातां । काशीक्षेत्रीं पातले ॥८७॥

तेथें कांहींसे टेंकूनि क्षण । सारिला आपुला नित्यनेम ।
बद्रिकेदार चित्तीं धरुन । गमन करिती त्या मार्गें ॥८८॥

भाळीं प्रयोग दिव्य विभूती । व्यानरुपाची महाशक्ती ।
क्षणें बद्रिकाश्रमाप्रती । जाऊनियां पोंचले ॥८९॥

संचार करिती शिवालयांत । प्रत्यक्ष झाला उमाकांत ।
मग प्रेमआवडीं उभवूनि पर्वत । एकमेकां भेटती ॥९०॥

यापरी तो उमाकांत । श्रीदत्तातें विचारीत ।
दुसरा कोण आहे भृत्य । मिळविला सेवेसी ॥९१॥

ऐसें बोलतां अनसूयासुत । म्हणे महाराजा नाम या नागनाथ ।
आविर्होत्र प्रतापवंत । नारायणअवतार ॥९२॥

ऐसें बोलतां उमारमण । दत्तासी म्हणे ऐक वचन ।
यातें सद्विद्या अभ्यासून । नाथपंथी मिळवावा कीं ॥९३॥

मग अवश्य म्हणोनि अत्रिसुत । राहता झाला षण्मास तेथ ।
सांगूनि सकळ अस्त्रविद्येप्रत । चवदा कळा चौसष्टी ॥९४॥

उपरी नागपत्रीं अश्र्वत्थीं नेऊन । केलें सकल सिद्धार्थसाधन ।
उपरी बद्रिकाश्रमीं जाऊन । तपालागीं बैसविलें ॥९५॥

नाथदीक्षा तत्काळ देऊनी । उन्मनी मुद्रा लेववी कानीं ।
शिंगी शैली सिद्ध करुनी । नाथालागीं ओपिली ॥९६॥

असो ऐशा दीक्षारुपें । द्वादश वर्षें केले तप ।
मग स्वर्गदेव मेळवूनि अमूप (भरपूर) । वरालागीं दीधलें ॥९७॥

मावदें करुनि दैदीप्यमान । तुष्ट करुनि स्वर्गींचे जन ।
बोळविले स्थानोस्थान । नाथा वर देऊनियां ॥९८॥

यावरी पुढें तो अत्रिसुत । नागनाथा बोळवीत ।
म्हणे बा रे महींचीं तीर्थें । सांगोपांग करीं कां ॥९९॥

तीर्थें अति मळीण । तयांचा मळ सांडिती संतजन ।
तस्मात् बा रे तीर्थाटन । संतमेळीं करीं कां ॥१००॥

मग अवश्य म्हणूनि नाथ प्रेमळ । वंदूनि श्रीगुरुचें पदकमळ ।
तीर्थें कराया उतावेळ । महीवरी संचरला ॥१०१॥

अत्रिसुत गेला गिरनारपर्वतीं । येरीकडे नागनाथजती ।
तीर्थें करीत नाना क्षितीं । बालेघाटीं पातला ॥१०२॥

तेथें पाहूनि शुद्ध कानन । वस्तीसी राहिला मनोधर्म ।
परी तो प्रतापी तपी सघन । गांवोगांवीं समजला ॥१०३॥

मग अपार लोक येती दर्शना । दिवसानुदिवस वाढे महिमा ।
मग भक्तिपुरस्करांची वाढली महिमा । तुम्हीं येथेंचि वस्ती करावी ॥१०४॥

मग अपार धर्म करुन । वस्तीसी राहिले अपार जन ।
वडवाळ ऐसें ग्राम नाम । नागनाथें ठेविलें ॥१०५॥

यावरी कोणे एके दिवशीं । मच्छिंद्र आला त्या ठायासी ।
सहज राहता झाला वडवाळासी । नाथकीर्ति ऐकिली ॥१०६॥

म्हणोनि मच्छिंद्र दर्शना जात । तो मठद्वारीं येऊनि त्वरित ।
सदृढ चालतां द्वाराआंत । स्वशिष्यांनीं हटकिलें ॥१०७॥

म्हणती नाथबोवा ऐका वचन । पुढें नका करुं गमन ।
श्रीनागनाथातें सांगून । तुम्हां नेऊं दर्शना ॥१०८॥

तयांच्या परवानगीवांचून । होत नाहीं कोणाचें गमन ।
तस्मात् थांबावें एक क्षण । आम्ही विचारुन येतों कीं ॥१०९॥

ऐसें मच्छिंद्रें ऐकतां वचन । कोपानळीं चढलें मन ।
चित्तीं म्हणे हा संतजन । कैंचा राववत (श्रीमंतासमान) दिसतसे ॥११०॥

देवद्वार साधुद्वार । मुक्त असावें निरंतर ।
तरी कपटपणींचा संत वेव्हार । संग्रहातें न ठेविती ॥१११॥

तरी येथें आहे बंड । जग भोंदावयाचें केलें प्रचंड ।
तरी शिक्षा आतां उदंड । दाखवावी या नरा ॥११२॥

ऐसें क्रोधें चित्तीं आणून । त्या शिष्यांसी केले ताडण ।
ताडण करितां बहुत जन । सप्तशत शिष्य धांवले ॥११३॥

तें पाहूनियां मच्छिंद्रनाथ । स्पर्शकळा त्वरें प्रेरित ।
तेणें झाले महीव्यक्त । सातशें शिष्य सकळिक ॥११४॥

महीव्यक्त सकळ होतां । नाथ मुखवटा ताडण करितां ।
तंव ते आरंबळती आक्रोशवंत । एकआरडा ऊठला ॥११५॥

तों येरीकडे मठांत । सदा ध्यानीं भरुनि नागनाथ ।
कोल्हाळ आरडा ऐकूनि प्राजळवंत । देहावरी पातला ॥११६॥

ध्यान भंगिलें कोल्हाळेंकरुन । तेणें कोपानळीं पेटलें मन ।
मग उपरीवरी शीघ्र जाऊन । निजदृष्टीं पहातसे ॥११७॥

तैं सातशे शिष्य महीव्यक्त । झाले ते चलनवलनरहित ।
एकटा तया गणीं नाथ । मुखावरी भेदीतसे ॥११८॥

ऐसें नागनाथें पाहून । अत्यंत कोपला कोपानळानें ।
म्हणे हा नाथदीक्षेसी येतो दिसोन । परी भ्रष्टबुद्धी आहे कीं ॥११९॥

शांती क्षमा दया पूर्ण । पाळिजे साधूचें हेंचि लक्षण ।
स्वप्नामाजी तीव्रपण । ठेवूं नये निजवृत्तीं ॥१२०॥

तरी हा यातें नाहीं योग्य नाथ । नाथपंथा लाविला डाग ।
कोणता साधू होता मांग । उपदेशिलें ऐशासी ॥१२१॥

तरी यातें शिक्षा करुन । दीक्षा घ्यावी हिरोन ।
ऐसें कोपेंची जल्पून । धुनीभस्म कवळिलें ॥१२२॥

प्रथम गरुडबंधनविद्या जल्पून । स्वर्गीं गरुडाचें केले बंधन ।
सकळ नुरे चलनवलन । स्वर्गीं व्यक्त केला असे ॥१२३॥

मग विभक्तास्त्र जल्पून । शिष्य मुक्त केले महीकारण ।
मुक्त होतांचि सकळ जन । नाथपृष्ठीं दडाले ॥१२४॥

तें पाहूनियां मच्छिंद्रनाथ । म्हणे चूर्ण करावे हे समस्त ।
मग जल्पूनि अस्त्रपर्वत । महानग निर्मिला ॥१२५॥

तो पर्वत विशाळपणीं । येता झाला पंथगगनीं ।
तें नाथें पाहूनि  नयनीं । शक्रवज्र जल्पिलें ॥१२६॥

मग तो शीघ्र पाकशासन (इंद्र) । अंतराळीं वज्र देत सोडून २
तेणें पर्वत झाला चूर्ण । मच्छिंद्रनाथ पाहुनी कोपला ॥१२७॥

मग जल्पूनि वाताकर्षण । शक्र पाडिला महीकारण ।
वज्रकाळीविद्या जल्पून । वज्रालागीं निवटिलें ॥१२८॥

तें पाहूनियां नागनाथ । मनीं क्षोभला अति अद्भुत ।
मग वातप्रेरक विद्या त्वरित । वाताकर्षणावरी टाकिली ॥१२९॥

तेणें शक्र सावध होऊन । पळूं लागला भयेंकरुन ।
म्हणे प्रतापी गहन दोघे जण । आपुलें काम नसे येथें ॥१३०॥

ऐसें म्हणोनि भयस्थित । शक्र स्थाना पळूनि जात ।
येरीकडे मच्छिंद्रनाथ । काय करितां पैं झाला ॥१३१॥

मग वासवशक्ती अति दारुण । जल्पूनि मंत्रप्रयोगानें ।
सिद्ध करुनि दैदिप्यमान । नागेशभागा पाठविली ॥१३२॥

परी ती शक्ति महादारुण । सहस्त्रमित्रतेजेंकरुन ।
प्रळयकाळींचा जैसा अग्न । शब्द करीत येतसे ॥१३३॥

शब्द करितां कडकडाट । खचूनि पडती गिरिकपाट ।
धरा कांपे जळजळाट । द्विभाग होऊं पाहातसे ॥१३४॥

श्र्वापदें पळती रानोरान । दिग्गजां न मिळे कोठें ठिकाण ।
पाताळभुवनीं शेष दचकून । मूर्धनीतें सरसावी ॥१३५॥

एकचि झाला हलकल्लोळ । महींचे जीव चराचर सकळ ।
घाबरोनि झाली हडवळ । क्षमेंत स्थळ पाहती ॥१३६॥

ऐसा पाहूनि महाआकांत । काय करी नागनाथ ।
सकळ दैवतें बंधनविद्येंत । जल्पता झाला महाराजा ॥१३७॥

तेणें दैवतांचें बंधन समस्त । मग न धांवती स्फुरल्या विद्येंत ।
ऐसी केली गती कुंठित । सकळ अस्त्रशस्त्रांची ॥१३८॥

मग हेमाद्रिपर्वत दारुण । अस्त्र योजिलें महादारुण ।
हेमाद्रि अस्त्र पावोन । नाथें वासवी शक्ती टाकिली ॥१३९॥

तें पाहोनियां मच्छिंद्रनाथ । शक्रवज्रालागीं स्तवीत ।
वरी बंधन झालें सकळ दैवत । अस्त्रविद्या फळेना ॥१४०॥

मग नाना अस्त्रांचे प्रयोग युक्तीं । जपे परी ते सकळ व्यर्थ जाती ।
मग निःशक्त मच्छिंद्र होवोनि जगतीं । स्तब्धदृष्टीं पहातसे ॥१४१॥

तों येरीकडे नागनाथ । नाना अस्त्रें जल्पोनि त्वरित ।
पर्वतासमान तक्षक तेथें । अस्त्रविद्येसी धांवले ॥१४२॥

मग मच्छिंद्रातें दंशूं धांवती । शतानुशत नाहीं गणती ।
तें पाहोनि मच्छिंद्रजती । गरुडास्त्र तेव्हां जपतसे ॥१४३॥

परी नागनाथें पूर्वकरणीं । केलें होतें गरुडबंधन ।
तेथें मच्छिंद्राचा योग पूर्ण । व्यर्थ झाला गरुडास्त्रीं ॥१४४॥

मग ते सर्प उन्मत्त । येवोनि डंखिती ठायीं नाथ ।
तेणें मच्छिंद्र हडबडीत । प्राण सोडूं पाहातसे ॥१४५॥

मग अंतकाळींचा समय जाणून । चित्त बुद्धि अंतःकरण ।
काया वाचा तन मन । गुरुचे चरण स्तवीतसे ॥१४६॥

स्तवीतसे परी कैशा रीती । ऊर्ध्वशब्द उद्भटगतीं ।
म्हणे महाराजा कृपा मूर्ती । अत्रिसुता धांव रे ॥१४७॥

मी बाळक लडिवाळ जाण । वेष्टलों असें सर्पबंधनें ।
तरी माये तुजवांचून । कोण सोडवील मज आतां ॥१४८॥

हे त्रयदेवअवतारखाणी । मज पाडसाची तूं हरिणी ।
व्याघ्र बैसला मम प्राणहरणीं । ये धांवोनि लगबगें ॥१४९॥

परम संकटीं पडलो येथें । कैसी निद्रा लागली तूतें ।
सर्वसाक्षी असोनि जगातें । नेत्र झांकिले मजविषयीं ॥१५०॥

दत्त दत्त ऐसें म्हणोन । शब्द फोडिला अट्टहास्येंकरुन ।
नेत्र झाले श्र्वेतवर्ण । मुखीं हुंदका येतसे ॥१५१॥

परी दत्तात्रेयनामेंकरुन । वाहे अट्टहास्यें वचन ।
ते नागनाथें शब्द ऐकून । साशंकित होतसे ॥१५२॥

चित्तीं म्हणे मम गुरुचें । स्मरण हा करितो किमर्थ वाचे ।
तरी हा कोणाचा शिष्य याचें । नाम विचारुं जावोनी ॥१५३॥

मग निकट येवोनि वटसिद्धनाथ । पुसता झाला स्नेहभरित ।
म्हणे कोण तुम्ही हो दीक्षावंत । गुरु कोण तुमचा ॥१५४॥

येरु म्हणे आदेश नाथा । नाम मच्छिंद्र तत्त्वतां ।
प्रसन्न करोनि अत्रिसुता । अनुग्रह घेतला ॥१५५॥

तरी यासी नाथपंथ मूळ । मी प्रथमभागीं दत्ताचें बाळ ।
मजमागें जालिंदर सबळ । दत्तानुग्रहीं मिरवला ॥१५६॥

तयामागें भर्तरीनाथ । दत्तशिष्य झाला जगविख्यात ।
जोंवरी अवनी तोंपर्यंत । चिरंजीव मिरवला ॥१५७॥

तयामागें रेवणनाथ । दत्तानुग्रहीं प्रतापवंत ।
जेणें जिंकोनि देव समस्त । विप्रबाळें उठविलीं ॥१५८॥

तरी महाराजा नाथपंथांत । मी दत्तात्रेयाचा ज्येष्ठ सुत ।
ऐसें ऐकोनि वटसिद्धनाथ । मनामाजी कलवळला ॥१५९॥

मग सुपर्णाचें सोडूनि बंधन । गरुडअस्त्र जपे वाचेकारण ।
ऐसें होतां तत्काळ सुपर्ण । महीवरी उतरला ॥१६०॥

उतरोनि नागकुळ समस्त । होवोनियां भयभीत ।
तत्काळ विष शोषूनि त्वरित । अदृश्यते पावले ॥१६१॥

असो नागकुळ विष शोषून । अदृश्य झालिया भयेंकरुन ।
गरुडही उभयतां नमून । स्वर्गाप्रती तो गेला ॥१६२॥

येरीकडे नागनाथ । मच्छिंद्रचरणीं माथा ठेवीत ।
म्हणे तातासमान वडील भ्रात । गुरु माझा तूं होसी ॥१६३॥

मग नेवोनियां स्वस्थानासी । बैसविला आपणापाशीं ।
गौरवोनि उदार मानसीं । एक मास ठेविला ॥१६४॥

यावरी मच्छिंद्र एके दिवशीं । बोलता झाला नागनाथासी ।
तुवां बंधन द्वारापाशीं । ठेविलें काय म्हणोनियां ॥१६५॥

भाविक येती दर्शनातें । तव शिष्य येवों न देती त्यातें ।
तुज मज कळी याचि निमित्तें । झाली असे महाराजा ॥१६६॥

यावरी बोले नागनाथ । मी असतों सदा ध्यानस्थ ।
जन हे येवोनि अपरिमित । ध्यान माझें भंगिती ॥१६७॥

म्हणोनि द्वारीं ठेवितों रक्षण । उपरी बोले मच्छिंद्रनंदन ।
नाथ हें नव्हें चांगुलपण । भूषणिक आपणासी ॥१६८॥

कोणी जन ते हीनदीन । व्हावया येती पवित्र पावन ।
तरी ते द्वार अटक पाहोन । विन्मुख मागें जाताती ॥१६९॥

तरी मुक्तद्वार आतां येथून । ठेवीं जगाचें अकिंचनपण ।
हरोनियां मनोधर्म । रुढिमार्गा वाढवीं ॥१७०॥

ऐसें सांगोनि नागनाथासी । मच्छिंद्र जाती तीर्थासी ।
येरीकडे वडवाळगांवासी । काय करी नाथ तो ॥१७१॥

मुक्तद्वार अगार टाकोन । मग दर्शना येती अपार जन ।
नाना जगाचें अकिंचनपण । फिटोनि मागें जाताती ॥१७२॥

ऐसें असतां कोणे एके दिवशीं । चांगुणा संतशिष्य होता त्यासी ।
तयाची स्त्री पुण्यराशी । मृत्यु पावली मठांत ॥१७३॥

तें पाहोनि वटसिद्धनाथ । उठविती तयाचे कांतेतें ।
तेणें बोभाट वडवाळ्यांत । घरोघरी संचरला ॥१७४॥

मग जयाचें घरी होत मृत । आणूनि टाकिती मठा प्रेत ।
उठवूनि नागनाथ । सदना धाडी तयाच्या ॥१७५॥

ऐसें होतां बहुत दिवस । संकट पडलें यमधर्मास ।
मग तो जाऊनि सत्यलोकास । विधीलागीं निवेदी ॥१७६॥

मग तो मूर्तिमंत चतुरानन । वडवाळांत शीघ्र येवोन ।
श्रीनाथाचा स्तव करोन । राहविलें त्या कर्मा ॥१७७॥

यापरी सहा शिष्य त्यातें । सिद्धकळा लाधली नवांतें ।
ते जगामाजी प्रसिद्धवंत । सिद्धनामीं मिरवले ॥१७८॥

चांगुलसिद्ध धर्मसिद्ध । देवसिद्ध भोमसिद्ध ।
देवनसिद्ध भोमनसिद्ध । कोकिळ सुंदरचक्षू तो ॥१७९॥

ऐशा नवसिद्धांमाझारी । विद्या ओपिली कवित्व साबरी ।
देव जिंकोनि सत्वरीं । विद्यावरु मिरवले ॥१८०॥

बावन्न वीरांचें करोनि बंधन । केल्या साबरी विद्या स्वाधीन ।
ते साबरी विद्या कवित्वरत्न । नवसिद्धांत मिरवती ॥१८१॥

एक कोटी एक लक्ष । नागनाथाची विद्या प्रत्यक्ष ।
परोपकारी सौम्य दक्ष । पीडाकारक नव्हे ती ॥१८२॥

धांवरें खांडूक उसण । टिके किरळ अहिरानैम ।
वृश्र्चिकसर्पविषहरण । ऐसी विद्या परोपकारी ॥१८३॥

असो ऐसी विद्या साबरीं कवित । नवांनीं प्रकट केली जगांत ।
यापरी दिवस लोटले बहुत । कथा वर्तली विप्राची ॥१८४॥

समाधियोग सरला शेवट । तैं उद्धरिला बहिरंभट ।
आणि रामजी भक्त सुभट । हेमकारक उद्धरिला ॥१८५॥

तरी त्या कथा पूर्ण भागांत । वदलों भक्तिकथामृतग्रंथांत ।
याउपरी चरपटीनाथ । श्रवण करावें श्रोते हो ॥१८६॥

धुंडीसुत नरहरिवंशीं । मालू संतकृपेंसीं ।
अवधान विद्ये सावकाशीं । श्रोते तुम्ही अवधारा ॥१८७॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । सप्तत्रिंधत्तमाध्याय गोड हा ॥१८८॥

श्रीपांडुरंगार्पणमस्तु ॥ शुभं भवतु ॥ श्रीरस्तु ॥

॥ श्रीनवनाथभक्तिसार सप्तत्रिंशत्तमाध्याय संपूर्ण ॥

