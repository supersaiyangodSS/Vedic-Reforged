श्रीगणेशाय नमः ॥

जयजयाजी कमलापती । सर्वसाक्षी आदिमूर्ती ।
पूर्णब्रह्मा सनातनज्योती । रुक्मिणीपते जगादात्मया ॥१॥

हे दीननाथ दीनबंधू । मुनिजनमानसरंजना कृपासिंधू ।
तरी आतां कथासुबोधू । रसज्ञ शब्दी वदवीं कां ॥२॥

मागिले अध्यायीं कथन । गंधर्व नामीं सुरोचन ।
शक्रशापें गर्दभ होऊन । सत्यवती वरियेली ॥३॥

तरी ही असो मागील कथा । सिंहावलोकनीं पहा आतां ।
कमठ कुल्लाळ काननपंथा । अवंतिके जातसे ॥४॥

गंधर्वगर्दभीं संचार वाहोन । स्वदारेसहित सत्यवतीरत्न ।
मार्गीं चालतां मुक्कामोमुक्काम । अवंतिकें पातला ॥५॥

कुल्लाळगृहीं सदन पाहून । राहते झाले समुच्चयेंकरुन ।
परी सत्यवतीतें सुढाळपणें । कन्येसमान पाळीतसे ॥६॥

सकळ मोहाचें मायाजाळ । सत्यवतीतें अर्पी कुल्लाळ ।
आसनवसनादि सकळ । इच्छेसमान पाळीतसे ॥७॥

तों एके दिवशीं सत्यवती । म्हणे ताता कमठमूर्ती ।
मम लग्नातें करुनि पति । माझा मज दावीं कां ॥८॥

येरी म्हणे वो अवश्य माय । या बोलाचा फेडीन संशय ।
मग रात्रीं अवसर पाहूनि समय । गंधर्वापाशीं पातला ॥९॥

म्हणे महाराजा पशुपती । कामना वेधली जे तव चित्तीं ।
ती फळासी येऊन निगुती । तुजलागीं पावती झाली ॥१०॥

तरी त्या अर्था सुलक्षण । पुढें व्हावें मंगळकारण ।
सत्यवती उत्तम रत्न । वाट पाहे पतीची ॥११॥

तरी या प्रश्र्नाचें उत्तर देऊन । उभयीं मिरवावें समाधान ।
ऐसें ऐकतां संकटवचन । गंधर्वराज वदतसे ॥१२॥

तरी असो अन्य विधीतें । प्रविष्ट न व्हावें हें लोकांत ।
तरी योजूनि आसुर लग्नांत । सत्यवती स्वीकारुं ॥१३॥

म्हणे महाराजा कमठा ऐक । मंगलविधि नसे एक ।
आसुरविधिपूर्वक । हा सोहळा मिरवीतसे ॥१४॥

ऐसें बोलतां गंधर्वराज । कमठ म्हणे आहे बरवें ।
परी एक संधी उदित भाव । उदय पावला महाराजा ॥१५॥

म्हणे संदेह कवण कैसे । परी आपण वर्ततां पशुऐसे ।
तरी या मिषें संग मनुष्यें । कैसे रीती घडेल कीं ॥१६॥

तरी संदेह फेडूनि माझा । प्रिय करावीं आपुली भाजा ।
ऐसें ऐकूनि कमठ चोजा । उत्तरा उत्तर देतसे ॥१७॥

तो म्हणे महाराजा कमठा ऐक । रत्न सत्यवती अलोलिक ।
ऋतुसमय सत्य दोंदिक । श्रुत करावें आम्हांतें ॥१८॥

तुवां श्रुत केलिया चतुर्थदिनीं एकान्त ठाया ।
तुष्ट करीन गंधर्वीं काया । वरुनियां महाराजा ॥२०॥

ऐसी बोलतां गंधर्ववाणी । तुष्ट झाला कमठ मनीं ।
मग स्वधामांत संचरोनी । वृत्तांत कन्येसी निवेदिला ॥२१॥

म्हणे माय वो सत्यवती । कामना जे आहे तव चित्तीं ।
ते ऋतुकाळीं कामाहुती । गंधर्वराज ओपील गे ॥२२॥

आपुल्या स्वरुपा प्रगट करुन । करुं योजितो आसुर लग्न ।
तरी तेंचि वरुनि समाधान । सुखालागीं पावशील ॥२३॥

ऐसें सांगूनि कमठ कुल्लाळ । शयनीं पहुडला उतावेळ ।
ती निशा लोटूनि उदयकाळ । गभस्तीचा पातला ॥२४॥

तेही लोटल्या दिनोदिन । समय पातला ऋतुकालमान ।
चतुर्थ दिनीं कुल्लाळ जाऊन । श्रुत करी गंधर्वातें ॥२५॥

म्हणे महाराजा गंधर्वनाथा । योजिला समय आला आतां ।
तरी उभय कामपूर्ण होतां । स्वीकारावें महाराजा ॥२६॥

ऐसें बोलतां कमठ वाणी । वेष गर्दभी तत्क्षणीं ।
स्वस्वरुपा प्रकट करुनी । महींलागीं मिरवला ॥२७॥

मिरवला परी कैसा गभस्ती । वस्त्राभरणीं कनककांती ।
कमठें पाहूनि चित्तसरिती । आनंदतोय हेलावें ॥२८॥

चित्तीं म्हणे भाग्यवंत । मजसमान नाहीं या महींत ।
स्वर्गवासी गंधर्व दैवत । मम गृहीं वर्ततसे ॥२९॥

अहा ती धन्य सत्यवती । बैसलीसे पुण्यपर्वतीं ।
ऐसा स्वामी जियेतें पती । निजदैवें लाधला ॥३०॥

राहिला परी वर्णनासी मती । नसे बोलावया अनुसंमती ।
स्वर्गफळचि लागलें हाती । सत्यवतीकारणें ॥३१॥

जैसे अमरां पीयूषदान । आतुडलें मंथनी दैवेंकरुन ।
कीं दानवांत नवनिधिधन । कुबेर लाधला पुण्यानें ॥३२॥

कीं शिवमोळींचें दृढासन । दैवें लाधला रोहिणीरमण ।
तेवीं गंधर्व सुरोचन । सत्यवती ही लाधली ॥३३॥

कीं प्रत्यक्ष सूर्यनारायण । पाठीं वाहे श्यामकर्ण ।
तन्न्यायें दैवेंकरुन । सत्यवती लाधली ॥३४॥

कीं अब्धिजा दारा कमला नामें । विष्णूसी लाधली दैवेंकरुन ।
तेवीं गंधर्वस्वामी सुरोचन । सत्यवती लाधली ॥३५॥

ऐसा विस्मय कमठ पोटीं । करीत आहे हर्षें देठीं ।
मग भाळ ठेवूनि चरणसंपुटीं । विनवणी करीतसे ॥३६॥

म्हणे महाराजा स्वर्गधामका । अहा मी अबुद्ध असें या लोका ।
नेणूनि तव प्रतापआवांका । कष्टविलें पापिष्ठें ॥३७॥

तव पृष्ठीते ग्रंथिका वाहुनी । गर्दभ भाविला आपुलें मनीं ।
अहंमूढ मी अबुद्धखाणी । आरोहण केलें पापिष्ठें ॥३८॥

अहा स्वामिया ऐसी कोटी । असूनि मृत्तिका वाहिली पाठीं ।
नेणूनि तूतें केलें कष्टी । मींही दुरात्मा पापिष्ठें ॥३९॥

अहा कर्म हें अनिवार । आरोहतां तव पृष्ठीवर ।
तैं दुरात्मा मुष्टिप्रहार । करित होतों पापिष्ठ ॥४०॥

तरी ऐसिया अपराधांसी । क्षमा करीं गा दयाराशी ।
ऐसें म्हणोनि पुन्हां चरणांसी । निजमौळी अर्पीतसे ॥४१॥

मग सुरोचन गंधर्वा हात । धरुनि कमठ सदनीं नेत ।
म्हणे महाराजा स्वकांतेतें । सांभाळावें सर्वस्वीं ॥४२॥

मग सुरोचन गंधर्वें एकांतासी । पाचारिले सत्यवतीसी ।
येरी येतांचि षोडशोपचारेंसी । गंधर्वराज पूजियेला ॥४३॥

मग अतिप्रीती संवादस्थितीं । ऐक्यभावानें उभय रमती ।
आसुर-विवाहकामार्थ रती । तुष्ट चित्तीं मिरवला ॥४४॥

मिरविले परी त्याचि रात्रीं । गर्भ संभवला सत्यवती ।
प्रारब्धयोगें पुत्रवंती । जठरस्थानीं राहिला ॥४५॥

यापरी गंधर्वराज । म्हणतसे सत्यवतीभाज ।
पुत्रमुखातें पाहिलें चोज । कीं स्वर्गवास करीन मी ॥४६॥

शक्रशापापासूनि कथा । सत्यवतीतें होय सांगता ।
कथा सांगूनि म्हणे आतां । सुखें क्षेमांत असावें ॥४७॥

तरी आतां राजबाळी । पुत्र उल्हासील येणें काळीं ।
परी तो पुत्र महाबळी । राज्यासनीं मिरवेल ॥४८॥

मिरवेल परी धर्मदाता । विक्रम नामीं जगविख्यात ।
धैर्यराशी औदार्यवंत । शककर्ता मिरवेल ॥४९॥

ऐसा पुत्र तूं चुडामणी । लाधसील वो शुभाननी ।
मी तव ऋणापासूनी । मुक्त झालों सर्वस्वीं ॥५०॥

आतां उरलें शापमोचन । पाहतांचि गे पुत्रवदन ।
अमूल्य स्वर्गसुखा पावेन । स्वस्थानासी जाऊनी ॥५१॥

यावरी पुढें तूं गोरटी । मम क्षती न करीं आपुले पोटीं ।
विक्रमपुत्र पाळूनि शेवटीं । सकळ सुखा भोगीं कां ॥५२॥

ऐसें सांगूनि सुरोचन । पुन्हां गर्दभवेष धरुन ।
सवेंचि सेविलें आपुलें ठाण । अंगणांत येऊनियां ॥५३॥

यापुढें दिवसानु दिवस । गर्भ लागला आहे वाढीस ।
परी लोक पुसती कुल्लाळास । सत्यवती कोण ही ॥५४॥

येरु म्हणे मम कुमरी । मोहें आणिली आहे माहेरीं ।
गरोदरपण निवटल्यावरी । पुन्हां जाईल स्वसदना ॥५५॥

ऐसें जगतातें करुनि भाषण । तुष्ट मिरवे सकळांचें मन ।
यापरी तीतें नवमास पूर्ण । गर्भस्थानीं विराजले ॥५६॥

तों सुलक्ष समयो सुलक्ष तिथी । नक्षत्र करण शुभयोगांतीं ।
चंद्रबळ तारानीती । प्रसूत झाली सुलक्षणी ॥५७॥

बाळ पाहतां शुभाननी । तेजःपुंज लावण्यखाणी ।
कीं सकळ तेज ओपूनि तरणी । पाहुणचारीं आराधिला ॥५८॥

पुढें होतां संस्कारासी । बारसें केले द्वादश दिवसीं ।
पाळणां घालूनि बाळकासी । विक्रम नाम ठेविलें ॥५९॥

नाम ठेविलें सुदिनास । तों अर्क प्रवर्तला अस्तप्रदेश ।
सुरोचन गर्दभवेष । सांडिता झाला तत्क्षणीं ॥६०॥

मग संचरुनि सदनातें । सत्यवतीतें म्हणे कांते ।
शीघ्र आणीं पाहूं दे बाळकातें । पुत्रमुख या काळीं ॥६१॥

बैसवोनियां वस्त्रासनीं । सत्यवती देत बाळ आणूनी ।
अंकीं सुरोचन गंधर्व घेऊनी । पुत्रमुख पाहिलें ॥६२॥

पुत्रमुख पाहतां दृष्टीं । आटूनि गेल्या शापकोटी ।
तों अमरीं जाणविलें शक्रपोटीं । मातलीते पाठविलें ॥६३॥

विमानारोहण मातली घेवोनि । येता झाला अवंतिकास्थानीं ।
शीघ्र द्वारीं आसन ठेवोनी । सदनामाजी संचरला ॥६४॥

तों सुरोचन गंधर्व बाळ घेऊन । परम स्नेहानें घेत चुंबन ।
तो मातली सन्निध उभा राहून । बोलता झाला गंधर्वातें ॥६५॥

म्हणे महाराजा सुरोचन । मज पाठविलें पाकशासनें ।
तरी आतां आरुढोनि विमाना । अमरस्थानीं चलावें ॥६६॥

आतां सोडूनि पुत्रमोहातें । चला वेगीं देवनाथ ।
अहा वाट आपुली पहात । शापमोचन जाहलिया ॥६७॥

ऐसें बोलतां मातली वचन । सत्यवतीतें बाळक ओपून ।
म्हणे कांते समाधान । ठेवी आतां जातो आम्ही ॥६८॥

ऐसें बोलतां सत्यवती । म्हणे महाराजा गंधर्वपती ।
बाळ तान्हुलें टाकूनि क्षितीं । कैसें जातां महाराजा ॥६९॥

तुम्ही गेलिया सोडूनि मातें । कोण आहे मम देहातें ।
निढळपणीं परदेशातें । सोडूनि कैसें जातां जी ॥७०॥

ऐसें म्हणोनि सत्यवती । हंबरडा फोडिला वृत्तीं ।
अश्रु भरुनि नेत्रपातीं । दुःखसरिता लोटतसे ॥७१॥

म्हणे महाराजा तुजकारण । जनक माझा सत्यवर्मा जाण ।
तुटला आहे निर्लोभ होऊन । कैसें सोडून मज जातां ॥७२॥

अहा महाराजा तुम्हांसाठीं । सर्व सोडूनि भांडारकोटी ।
जनकजननींची पाडूनि तुटी । जोड केली म्या तुमची ॥७३॥

तरी आतां मज सोडून । तुम्ही जातां निढळवाण (निष्ठूरपणें) ।
मातें करोनि दीनपण । योग्य तुम्हां दिसेना ॥७४॥

ऐसें बोलतां सत्यवती । हृदयीं धरी सुरोचन पती ।
चुंबन घेऊनि अश्रु वाहती । पुसोनियां वदतसे ॥७५॥

ऐकें युवती शुभाननी । तुज स्मरण होतां माझें मनीं ।
त्याचि वेळां उतरुनि अवनीं । भेटी देईन तूतें गे ॥७६॥

ऐसें देऊनि भाष्यउत्तर । शांतविलें युवतीअंतर ।
मग आरोहूनि विमानावर । कमठास पुसोनि निघाला ॥७७॥

सत्यवतीचा धरुनि तैं हस्त । कमठा ओपूनि मोहित ।
म्हणे तनयाचा मम सांप्रत । सांभाळ करीं महाराजा ॥७८॥

ऐसें वदोनि सुरोचन । पाहता झाला शक्रस्थान ।
येरीकडे बाळ तान्हें । वयोवर्धन होतसे ॥७९॥

दिवसानुदिवस होतां थोर । सप्तवर्षीं झाला कुमार ।
मग मुलांसीं खेळता झाला सत्वर । राजचिन्हीं खेळतसे ॥८०॥

ऐसें खेळतां मुलांत । द्वादश वर्षें लोटलीं त्यांत ।
ईर्षें पडोनि बाळखेळांत । विद्येलागीं लागला ॥८१॥

विद्या तरी सहजचिन्हीं । शास्त्रआधार अश्र्वारोहणी ।
सहज सेवकाश्रयेंकरुनीं । विद्येलागीं अभ्यासी ॥८२॥

सहज मग तों विद्येकारणीं । ओळखी पडली राजांगणीं ।
राजमंडळी सर्व प्राणी । विक्रमातें ओळखिती ॥८३॥

पुढें षोडश वर्षावरुतें । इष्टत्वें भेटविला विक्रमरायातें ।
पाइक चाकरी अर्पूनि यातें । ग्रामरक्षणीं ठेविलें ॥८४॥

ग्रामरक्षण दरवाजावरती । पहारा गाजवूनि गाजवी राती  ।
तों व्यवसायी बाजारक्षितीं । तेथें येऊनि राहिले ॥८५॥

तयांमाजी भर्तरीनाथ । वनचरसावजी भाषा जाणत ।
कोल्हे भुंकतांचि अकस्मात । भाषा सांगे तयांची ॥८६॥

म्हणे उत्तरदिशेहूनि दानव । निर्बळपणीं होऊनि मानव ।
दक्षिणदिशेचा धरुनि गौरव । जात आहे पांथिक तो ॥८७॥

तरी त्याच्या सामोरें जाऊन । वधील कोणी तयाकारण ।
वधिल्या ग्रामद्वारा पूर्ण । रुधिरटिळा रेखावा ॥८८॥

आणि दुसरें आपुलें भाळा । तेचि क्षणीं रेखिजे टिळा ।
तो अवंतिका उत्तमस्थळा । नृपत्वातें मिरवेल ॥८९॥

ऐसी ऐकतां भर्तरीवाणी । विक्रम जातसे शस्त्र घेऊनि ।
येथपर्यंत कथा रंजनी । पूर्व अध्यायीं वदलीसे ॥९०॥

तरी श्रोते बुद्धिवान । पाहती सिंहावलोकन ।
चित्रमा गंधर्व शापोन । राक्षसदेहीं मिरवला ॥९१॥

मिरवला परी शापमोचन । बोलिला वरदें शाप सघन ।
तों ती घडी निटावून । रांगत फिरत ये वेळा ॥९२॥

तरी शापवचनीं शापमोचन । शिववरदें शाप सघन ।
बोलिला असे त्रिनयन । कीं शापें गंधर्व सुरोचन राहिला कीं ॥९३॥

तयाच्या वीर्येकरोन । निर्माण होईल विक्रमनंदन ।
त्याच्या हस्तें पावोनि मरण । राक्षसशरीरा सांडसी तूं ॥९४॥

ऐसा उश्याप शिववरदेसीं । होतां चित्रमा गंधर्वासी ।
तो समय भर्तरीवागुत्तरासी । येवोनियां झगटला ॥९५॥

असो ही मागील कथा । विक्रम भर्तरीचें शब्द ऐकतां ।
शस्त्र सज्जोनि सामोरा पंथा । चित्रमा गंधर्वा होतसे ॥९६॥

तंव चित्रमा गंधर्व । राक्षसापरी करोनि भाव ।
मानवरुप धरुनि स्वभावें । येत आहे पांथिक तो ॥९७॥

येत आहे परंतु चार । अमूल्य रत्नें तेज अपार ।
मुष्टीं घेऊनि राक्षस थोर । मानववेषें गमतसे ॥९८॥

तों विक्रम जाऊनि तया निकटीं । शस्त्रविद्येतें विपुल जेठी ।
सामोरा होऊनि मौळीं दृष्टीं । असिलतेसी प्रेरीतसे ॥९९॥

सकळ प्रहार भेदितां धायीं । राक्षस उलथोनि पडला महीं ।
प्राण कासावीस होऊनि देहीं । पडता झाला तत्काळ ॥१००॥

महीं पडतां चित्रमा गंधर्व । विक्रम प्रज्ञावान प्रसिद्ध ।
वस्त्रें भिजवूनि रुधिरें शुद्ध । भाळीं टिळा रेखिला ॥१०१॥

तों राक्षस होऊनि गतप्राण । दिव्यदेहीं निघे तेथून ।
गंधर्वरुपीं स्वपदा पावोनि । विक्रमातें वंदिलें ॥१०२॥

मग गंधर्व करितां स्वयें दृष्टी । विमान उतरलें महीतळवटीं ।
त्यांत आरोहण करितां जेठी । विक्रम पुसे तयातें ॥१०३॥

म्हणे महाराजा राक्षस पूर्ण । स्वर्गा करुं जासी गमन ।
ही तो कळा राक्षसांकारण । दुर्लभपणीं वाटतसे ॥१०४॥

मग शिवफांसेखेळापासून । विक्रमा सांगितलें शापकथन ।
आपुलें चित्रमा गंधर्व नाम । सांगूनि गेला स्वस्थाना ॥१०५॥

येरीकडे प्रेतशरीरीं । चांचपूनि पाहे करीं ।
तों चार रत्नें मुष्टीमाझारीं । तेजःपुंज देखिलीं ॥१०६॥

तिघे चिंतामणी वैडूर्यवंत । सकळ कामद चवथें अत्यद्भुत ।
ऐसीं चारी रत्नें विख्यात । सकळ कार्या चालती ॥१०७॥

विक्रम देखतां हर्षवंत । मग तो भर्तरीतें धन्य म्हणत ।
ऐसा पुरुष प्रज्ञावंत । अवतारदक्ष म्हणावा ॥१०८॥

जैसा वृक्षांत कल्पतरु । दैन्यहारी सुखपरु ।
तन्न्यायें नगरांत हा नरु । श्रेष्ठ जगीं भासतसे ॥१०९॥

कीं पशूंमाजी धेनुजाती । त्यांत सुरभी कामना द्रवती ।
तन्न्याये मनुष्यजातीं । श्रेष्ठ जगीं भासतसे ॥११०॥

कीं रत्नांमाजी वैडूर्यवंत । निघती चिंतामणी उपकारस्थित ।
तन्न्यायें मनुष्यांत । श्रेष्ठ जगीं भासतसे ॥१११॥

कीं पाषाणजाती उपकारस्थित । परीसपणातें मिरवत ।
तन्न्यायें मनुष्यांत । श्रेष्ठ जगीं भासतसे ॥११२॥

ऐसी भावना धरुनि चित्तीं । आणिक कामना वरीतसे पुढती ।
ऐसा पुरुष स्वसांगाती । त्रैलोक्यांत मिरवेल ॥११३॥

ऐसा विचार मार्गें करुन । पाहतां झाला द्वारग्राम ।
रुधिरटिळा द्वारासी उत्तम । चर्चूनियां निघाला ॥११४॥

ऐसा निघून अतित्वरा । आला व्यवसायिकाशिबिरा ।
तंव ते भर्तरीस घालूनि घेरा । सकळ बैसले वेष्टुनी ॥११५॥

त्यांत जाऊनि मध्यस्थानीं । बैसला व्यवसायिकांत गुणी ।
परी बैसल्या दिसे तरणी । कीं नक्षत्रस्वामी नक्षत्रांत ॥११६॥

त्याचि रीतीं भर्तरीनाथ । कीं चंद्रज्योती तेजवंत ।
असो व्यवसायिक विक्रमातें । पुसती कोण तुम्ही जी ॥११७॥

येरी म्हणे व्यवसायिक । आम्ही असो राजसेवक ।
राजआज्ञें ग्रामरक्षक । देशावरी नांदतसों ॥११८॥

तरी सहजस्थितीं मनाची ओज । तुम्हां भेटीस पातलों सहज ।
उत्तम तुमच्या गोष्टी गुज । ऐकूनियां हर्षलों ॥११९॥

येरी म्हणे आमुच्या गोष्टी । उत्तम कोणत्या ऐकिल्या जेठी ।
विक्रम म्हणे तुम्हां दृष्टी- । सन्मुख पहारा देतसें ॥१२०॥

तुम्ही खाली कुशावर्ती । निकट पहारा देतों रात्रीं ।
तुम्ही बोलतां तितुकें निगुतीं । श्रवण होतसे आम्हांतें ॥१२१॥

परी हें आतां असो कैसी । तुम्हांवरी धाडी आली विशेषीं ।
ते श्रुत झाली कैसी तुम्हांसी । म्हणोनि शोधा पातलों ॥१२२॥

तुम्हांवरी आली धाडी । हे राया सकळ कळली प्रौढी ।
परी तुमच्या मुखीं कळतां निवाडी । रक्षण करुं तैसेंचि ॥१२३॥

तरी ते तुम्ही दृष्टिव्यक्ती । तस्कर पाहिलें किती जमाती ।
येरी म्हणती एकशती । दृष्टिगोचर झाले जी ॥१२४॥

विक्रम म्हणे तस्कर येतां । कैशी कळली तुम्हां वार्ता ।
येरी म्हणती कोल्हे भुंकतां । वर्णन केलें या वाचें ॥१२५॥

स्वहस्तानें उठवून । भर्तरीसी दाखविती तयालागून ।
येरी म्हणे नामीं कोण । मिरवत आहे हा बावा ॥१२६॥

व्यवसायिक म्हणती त्यातें । भर्तरी नाम आहे यातें ।
मग दृष्टीं पाहूनि प्रांजळवंत । पूर्ण ओळखी जाहली ॥१२७॥

क्षणैक बैसवूनि नाना भाषण । व्यवसायिकांचें तोषवी मन ।
मग उठता झाला त्यांपासून । चालतां ग्रामीं संचरला ॥१२८॥

तैसाचि जाऊनि आला एकांतीं । भेट झाली जकात्याप्रती ।
तंव मागिल्या घटकाराती । सदनाबाहेरी येतसे ॥१२९॥

उदकपात्र विराजलें हातीं । जात होता दिशेप्रती ।
ते हटकूनि बैसविला क्षितीं । वदे त्यातें रसज्ञ ॥१३०॥

म्हणे आपुले ग्रामी कटक । वृषभथाटीं व्यवसायिक ।
तयांचें जकातीनाणें देख । हिशेबातें घेतले ॥१३१॥

तरी त्या वर्तल्या नाणीं । मी देईन त्रैअर्थगुणी ।
परी भर्तरी नामी तया पैं रत्नी । मागूनि घ्यावें महाराजा ॥१३२॥

म्हणाल भर्तरी नामें कोण । तरी मम बंधु पाठीचें रत्न ।
कार्यविभक्त आत्मा होऊन । व्यवसायिकां हिंडतसे ॥१३३॥

तरी तयाचें आमुचे संगोपन । केलिया थोर वाढेल धर्म ।
आणि पुण्ण्याचा स्थावर संगम । परलोकांतें मिरवेल ॥१३४॥

ऐशा बहुप्रकारयुक्ती । सांगितल्या जकातदाराप्रती ।
हें ऐकूनि ग्लानितमती । द्रव्यलोभें तोषला ॥१३५॥

द्रव्यलोभ तरी कैसा । त्रिगुणार्थ होता ऐसा ।
मग मेलिया जेवीं जात ठसा । संजीवनी होऊनि आगळा ॥१३६॥

तरी द्रव्य न म्हणावें अमृतवल्ली । निर्जीव मनुष्यासी संजीवनी ठेवी ।
आणि दुसरा मार्ग तयाजवळी । मायिकपणीं विराजे ॥१३७॥

तरी धनाचे बहु भास । वर्ते सुखदुःखा लेश ।
धन कांता धवळार सुरस । सर्वसुखा संपादी ॥१३८॥

धनें मोक्षाची पाहील वाट । धनें भोगील महीपाठ ।
धनेंचि नरक भोगील अचाट । यमपदा जाउनी ॥१३९॥

धनाचा अपार तमाशा । सुसंग कुसंग खेळे फांसा ।
सर्व यशकर्ता सबळ पैसा । इष्टा नष्टा वर्ततसे ॥१४०॥

ऐसा तयासी विक्रम बोलतां । जकाती सहज आला होतां ।
विक्रमा ते कामदुहिता । पूर्ण करीन मी तुझी कीं ॥१४१॥

ऐसें बोलूनि करतळवचन । देऊनि तोषविलें तयांचें मन ।
मग विक्रमातें बोळवून । शौचविधि सारिला ॥१४२॥

सकळ झालें एकांतीं करणें । सेविता झाला आपुलें आसन ।
मग भुत्यांलागीं बोलावून । व्यावसायिकां पाचारिलें ॥१४३॥

गोण्या माल टिपी लावून । हिशोबापरी बोलूनि धन ।
तंव तें व्यवसायिकीं आणून । तया करीं ओपिलें ॥१४४॥

यावरी बोले जकाती । म्हणे व्यावसायिक ऐका युक्ती ।
भर्तरी नामें कोण जमाती । तुम्हांमाजी आहे रे ॥१४५॥

येरी म्हणती उगलाचि पोसोनी । आहे आमुचे मंडळांगणीं ।
जकाती म्हणे आमुच्या नयनीं । कैसा आहे पाहूं द्या ॥१४६॥

तंव त्यातें पाचारुनी । दाविते झाले विमुटखाणी ।
म्हणती हाचि आमुच्या गणीं । विराजित आहे महाराजा ॥१४७॥

मग जकाती पाहूनि भर्तरीसी । म्हणे हा प्रत्यक्ष महीचा शशी ।
कोणी तरी अवतारासी । महीलागीं विराजला ॥१४८॥

तरी आतां असो कैसें । हा आपुल्या गांवांत असावा पुरुष ।
व्यवसायिक रानमाणूस । या गणीं योग्य दिसेना ॥१४९॥

ऐसा तर्क आणूनि मनीं । बोलविला पाहूनि नयनीं ।
मग व्यवसायिकांचा मुख्य स्वामी । एकांतांत पैं नेला ॥१५०॥

एकांतीं नेतां म्हणे व्यवसायातें । तुमचे द्रव्य देऊं तुम्हांतें ।
माफीचिठी करुनि जी त्वरित । तुम्हांलागीं बोळवूं ॥१५१॥

तरी तुम्ही पुन्हां परतोन । माल आणा सबळ भरुन ।
तोंवरी तुमच्या भर्तरीनें । ग्रामवस्ती येथें असावें ॥१५२॥

तंव व्यवसायी बोले भर्तरीतें । तुम्हां निराश्रित ठेवूनि नाहीं जात ।
बाकी साकी येणें आम्हांतें । गांवामाजी उरली असे ॥१५३॥

सकळ हिशेबप्रकरण । माहीत आहे जकात्याकारण ।
तरी त्याजपाशीं शेर घेऊन । तयासंमतीं वर्तावें ॥१५४॥

मग अवश्य म्हणे भर्तरीनाथ । राहीन म्हणे सर्वांसंमतें ।
देणे घेणें सकळार्थ । उकळोनि येईन माघारा ॥१५५॥

ऐसें म्हणोनि त्वरा करीत । व्यवसायी घेवोनि भर्तरीतें ।
येऊनि शीघ्र जकातगृहातें । तयाहातीं बोळविलें ॥१५६॥

ओपिलें परी कैसें बोलून । कीं तुमचे गृहीं आमुचा गडी जाण ।
ग्रामावळीतें वसूल करुन । जकात तुमची सांवरील ॥१५७॥

आम्ही येऊं पुन्हां परतोन । तोंवरी करा याचें संगोपन ।
आपुलें द्रव्य घ्या फेडून । उरल्या हातीं या ओपा ॥१५८॥

ऐसें बोलूनि तयादेखती । ओपिते झाले जकातीहातीं ।
उत्तम भाषण पुसून तयाप्रती । शिबिराते पातले ॥१५९॥

मालटाल उरला विकून । निघते झाले मग तेथून ।
येरीकडे विक्रमाकारण । पाचारिलें जकात्यानें ॥१६०॥

नेऊनि तयां एकांतासी । म्हणें केलें सांगितल्या व्रतासी ।
मग हिशेब दाखवूनि बेरजेसी । द्रव्य आणीं म्हणतसे ॥१६१॥

ऐसें बोलता जकाती वचन । तों काढूनि देतसे एक रत्न ।
म्हणे हें तुजपाशीं असूं दे गहाण । संजायिपणासी ॥१६२॥

तुझें द्रव्य त्रैभाग्यार्थें । देऊनि घेऊं स्वरत्नातें ।
ऐसें वदतां जकात्यातें । अवश्यपणीं होतसे ॥१६३॥

याउपरी भर्तरीनिमित्यें । म्हणे बंधूचे ओळखीतें ।
न बोलूनि कांहींच त्यातें । भोजना पाठवा मम गृहीं ॥१६४॥

नित्य नित्य भोजनीं गांठ । पडतां होईल ओळखी दाट ।
मग सहज बोलण्याचा मेहपाट (सवय) । खुणाखुण मिळेल कीं ॥१६५॥

बाहेर निघाले उभयतांते । ऐसें सांगूनि एकांतातें ।
मग जकाती पाहूनि भर्तरीतें । विक्रमातें बोलतसे ॥१६६॥

म्हणे विक्रमा ऐक वचन । आम्हांपासूनि शेर घेऊनि जाणें ।
तयाची पाकनिष्पत्ती करुनि जाण । हा गडी आमुचा संगोपा ॥१६७॥

तुझ्या गृहीं तुझी माता । आहे विक्रमा पाकनिष्पत्तींकरिता ।
तरी या भर्तरीचे आतां । संगोपन करावें ॥१६८॥

ऐसें विक्रम ऐकतां वचन । म्हणे स्वीकारीन तुमचें बोलणें ।
मग भर्तरी हात धरुन । स्वसदनासी पैं नेला ॥१६९॥

द्वारानिकटीं टाकूनि वसन । त्यावरी बैसविला भर्तरीरत्न ।
चार घटिका करुनि भाषण । गृहामाजी संचरला ॥१७०॥

माता पाचारुनि सत्यवती । निकट बैसवूनि एकांती ।
तर्जनीखुणेनें दाखवूनि जती । वृत्तान्त सर्व सांगतसे ॥१७१॥

जंबुकबोलभाष्यापासून । तीतें सांगितलें सकळ कथन ।
स्वकरीं मिरवला लोभिक रत्न । तोही धीट पैं केला ॥१७२॥

ऐसियेपरी धीट होतां । संतोष मानी सत्यवती माता ।
उपरांत विक्रम झाला सांगता । भर्तरीविषयीं वचनातें ॥१७३॥

म्हणे माते मजहूनि अधिक । भर्तरीचें मानीं स्नेह दोंदिक ।
पूर्ण अवतारिक पाठीरक्षक । पुढें मातें होईल गे ॥१७४॥

तरी आतां दुसरा सुत । ज्येष्ठपणीं मिरवेल लोकांत ।
अणुरेणूइतुकें यांत । भिन्न पडूं नेदीं कीं ॥१७५॥

सकळ मोहाची करुनि गवसणीं । लेववीं भर्तरीशरीरालागूनि ।
आणि तो वर्तेल स्वइच्छापणीं । तैसें वर्तूं दे त्यासी कीं ॥१७६॥

ऐसें सांगूनि मातेंप्रती । पुन्हां बाहेर आला विक्रमनृपती ।
तो पाकसिद्धी होतांचि त्याप्रती । भोजनातें सारिलें ॥१७७॥

भोजन झालिया सवें जाऊन । पाहता झाला दुर्गस्थान ।
मग चार घडी रात्री होऊन । अनुवादिलें रजनीतें ॥१७८॥

यावरी भर्तरी तेथून । पाहता झाला जकातीस्थान ।
जकातदार त्यातें देखून । भर्तरेतें बोलतसे ॥१७९॥

म्हणे भर्तरीराव ऐका वचन । तुम्हीं असावें सदन धरुन ।
कार्या लागतां पाचारुन । घेत जाऊं तुम्हांसीं ॥१८०॥

मग अवश्य म्हणोनि भर्तरीनाथ । विक्रमसदना पुन्हा येत ।
मग दिवसानुदिवस ते वस्तींत मोहपूरी लोटला ॥१८१॥

आधींच माय ती सत्यवती । त्यावरी पुत्राची ऐकोनि युक्ती ।
परम मोहातें भर्तरीजती । गुंडाळूनि घेतला ॥१८२॥

जैसा उदकाविण मत्स्य होत । तळमळ करी होतां विभक्त ।
कीं धेनूलागीं वत्स नितांत । विसर कदा घडेना ॥१८३॥

तन्न्यायें मग त्रिवर्ग जण । मोहे वेष्टिले हरिणीकारण ।
मग एकमेकांच्या दृष्टीविण । विरह होतां तळमळती ॥१८४॥

असो ऐसी मोहस्थिती । बंधूपणें जगीं मिरवती ।
यावरी पुढें आतां श्रोतीं । अवधान द्यावें कथेतें ॥१८५॥

नरहरिवंशीं धुंडीनंदन । पुढिलें अध्यायीं सांगेल कथन ।
कवि मालू नामाभिधान । सेवक असे संतांचा ॥१८६॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । षड्विंशतितमाध्याय गोड हा ॥१८७॥

श्रीकृष्णार्पणमस्तु ॥ शुभं भवतु ॥

॥ श्रीनवनाथभक्तिसार षड्विंशतितमाध्याय संपूर्ण ॥

