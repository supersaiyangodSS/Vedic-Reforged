श्रीगणेशाय नमः ॥

जयजयाजी रघूत्तमा । आराध्य होसी प्लवंगमा ।
जटायुनामी विहंगमा । मुक्तिदाता रक्षक तूं ॥१॥

तरी आतां कथाप्रसंगा । पुढें बोलवीं नवरसप्रसंगा ।
जेणें ऐकूनि श्रोतिये अंगा । अनुभवतील महाराजा ॥२॥

मागिले अध्यायीं करविलें बोलणें । मच्छिंद्राचें भूमंडळी शरीर आणून ।
वीरभद्र मारुनि केला भस्म । दानवांसह रणांगणीं ॥३॥

तरी आतां पुढें कथा । वीरभद्र निमाल्या उमाकांता ।
सहज गुण आठवोनि चित्ता । पुत्रमोहें वेष्टिला ॥४॥

मुख वाळूनि झालें म्लान । अश्रु लोटले दोन्हीं नयनीं ।
परी न बोले कांहीं जटा वेष्टूनी । पुत्रमोहें स्फुंदतसे ॥५॥

मनांत म्हणे हा हा पुत्रा । पुरता धैर्या लावण्यगात्रा ।
विद्यासंपन्न सर्व अस्त्रां । जाणता एक होतासि कीं ॥६॥

अहा कैसा दैवहीन । हातींचें गेलें पुत्रनिधान ।
काय असोनि अपार गण । तया सरसी न पवती ॥७॥

एक इंदु खगीं नसतां । अपार उडुगण असोनि वृथा ।
तेवीं वीरभद्राविण सर्वथा । हीन तेजें वाटती ॥८॥

कीं मयूरा सर्वांगीं डोळे । परी देखण्याचे मंदावले बुबुळे ।
तेवीं वीरभद्राविण गण विकळे । सर्व मातें भासती पैं ॥९॥

कीं गात्रें सकळ चांगुलपणीं । अंगीं मिरवला लावण्यखाणी ।
परी एक घ्राण गेलें सांडोनी । सकळ विकळ तीं होती ॥१०॥

तैसें माझ्या वीरभद्राविण । सकळ विकळ दिसती गण ।
अहा वीरभद्र माझा प्राण । परत्र कैसा गेला सोडोनी ॥११॥

ऐसें म्हणूनि मनींच्या मनांत । पंचानन आरंबळत ।
तीं चिन्हें जाणूनि गोरक्षनाथ । चित्तामाजी कळवळला ॥१२॥

मनांत म्हणे बद्रिकेदाश्रमातें । मातें बैसविलें तया गुरुनाथें ।
तैं रात्रंदिवस उमाकांत । मजसाठीं श्रम पावे ॥१३॥

मायेसमान पाळूनि लळा । माता रक्षीं जेवीं बाळा ।
तरी ऐसा स्वामी चित्तकोंवळा । पुत्रमोहें वेष्टिला असे ॥१४॥

अहा तरी म्यां उपकार । काय हो केला अनिवार ।
ऐसा स्वामी शिणवला हर । दुःख तुंबळ देऊनियां ॥१५॥

ऐसें म्हणूनि स्वचित्तांत । पाया लागे गोरक्षनाथ ।
म्हणे पुत्रदुःखावरी मोहवेष्टित । चित्त तुमचे झालें कीं ॥१६॥

तरी वीरभद्रातें आतां उठवीन । परी अस्थि आणाव्या ओळखून ।
येथें राक्षसांचें झालें कंदन । राक्षसअस्थि मिरवती ॥१७॥

त्यांत वीरभद्राच्या अस्थी । मिसळल्या कृपामूर्ती ।
म्हणूनि संशय वाटे चित्ती । वीरभद्रातें उठवावया ॥१८॥
जरी ऐसिया मिसळल्या नाथा । संजीवनीप्रयोग जपतां ।
सकळ राक्षस उठतील मागुतां । म्हणोनि चिंता व्यापिली ॥१९॥
ऐसें बोलतां गोरक्षजती । नीलग्रीव म्हणे कृपामूर्ती ।
वीरभद्राच्या सकळ अस्थी । ओळखूनि काढीन मी ॥२०॥
माझे गण आहेत जितुले । ते आसनीं शयनीं भोजनीं भले ।
मम नामीं रत झाले । काया वाचा बुद्धीनें ॥२१॥
तरी चित्तबुद्धिअंतःकरणीं । वीरभद्र नामीं गेला वेष्टोनी ।
जागृतीं सुषुप्तीं स्वप्नीं । वेष्टिला असे मम नामीं ॥२२॥
ऐसें बोलूनि शंकर । रणभूमींत करी संचार ।
मग तेथें अस्थि उचलूनि सत्वर । कर्णीं आपुल्या लावीतसे ॥२३॥
ऐसियेपरी शोध करितां । वीरभद्र जेथें पडला होता ।
तेथें जाऊनि अवचट हस्ता । अस्थि उचली तयाच्या ॥२४॥
अस्थि उचलोनि कर्णी लावीत । तंव त्या अस्थि मंद शब्द करीत ।
शिव शिव म्हणोनि शब्द येत । शिवकर्णीं तत्त्वतां ॥२५॥
मग त्या अस्थि पंचानने । गोळा केल्या परीक्षेनें ।
जेथें होता गोरक्षनंदन । तेथें आणूनि ठेविल्या ॥२६॥
मग तो विद्यार्णवकेसरी । भस्मचिमुटी कवळूनि करीं ।
वीरभद्रनामीं साचोकारीं । संजीवनी स्मरला असे ॥२७॥
होतां संजीवनीचा प्रयोग पूर्ण । वीरभद्र उठला देह धरुन ।
म्हणे माझे धनुष्यबाण । कोठे आहे सांगा कीं ॥२८॥
व्यापले अपार राक्षस कोटी । तितुके मारीन आतां जेठी ।
उपरी गोरक्षा यमपुरी शेवटीं । प्रतापानें दावीन कीं ॥२९॥
ऐसें वीरभद्र बोले वचन । करीं धरी पंचानन ।
म्हणे बापा आतां शीण । व्यर्थं बोलाचा न करीं ॥३०॥
मग हृदयीं कवळूनि त्यातें । सांगितला सकळ वृत्तान्त ।
उपरी म्हणे उमाकांत । स्नेह नाथीं धरावा ॥३१॥
मग गोरक्ष आणि वीरभद्रजेठी । उभयतांची करविली भेटी ।
उपरी म्हणे स्नेह पोटीं । उभयतांनीं रक्षावा ॥३२॥
उपरी बाहत्तर कोटी चौर्या यशीं लक्ष । शिवगण प्रतापी महादक्ष ।
ते वायुचक्रीं असतां प्रत्यक्ष । उतरी गोरक्षक तयांसी ॥३३॥
मग सकळ समुदाय एक करुन । जाते झाले गोरक्षा नमून ।
येरीकडे राव त्रिविक्रम । राज्यवैभवीं गुंतला ॥३४॥
गोरक्ष सकळ शवमांदुस । रक्षण करी शिवालयास ।
तों त्रिविक्रमराव दर्शनास । अकस्मात पातला ॥३५॥
राव देखतां गोरक्षासी । प्रेमें मिठी घाली ग्रीवेसी ।
निकट बैसवोनि त्यासी । सर्व वृत्तान्त विचारी ॥३६॥
मग शवाचा जो झाला वृत्तान्त । तो सकळ त्यातें केला श्रुत ।
होतांचि तलमळ चित्तांत । मच्छिंद्राच्या लागली ॥३७॥
मग गोरक्षासी बोले वचन । धैर्य धरावें कांहीं दिन ।
धर्मनाथातें राज्यासन । देऊनि येतों लगबगें ॥३८॥
ऐसें बोलूनि प्रजानाथ । स्वगृहीं आला त्वरितात्वरित ।
बोलावोनि मंत्रिकांतें । विचारातें घडविलें ॥३९॥
मग पाहूनि उत्तम दिन । महीचे राव घेतले बोलावून ।
राज्यपदीं स्वहस्तें अभिषेक करवून । धर्मनाथ स्थापिला ॥४०॥
याचकांसी देऊनि अपार धनें । आणि भूपांलागीं दिधलीं भूषणें ।
परम स्नेहें बोळवून । बंदीजन सोडविले ॥४१॥
यासही लोटला एक मास । राव त्रिविक्रम आपुल्या मंदिरीं खास ।
देह सांडूनि शिवालयास । तत्क्षणीं पातला ॥४२॥
येरीकडे रेवती सती । सहज गेली राजसदनाप्रती ।
म्हणे महाराजा हे नृपती । अजूनि कां हो निजलांत ॥४३॥
परी तीतें न बोले कांहीं । मग हालवोनि पाहे स्वहस्तप्रवाहीं ।
तंव तें प्रेत मिरवलें देहीं । पाहोनि शोका वहिवटे ॥४४॥
रेवती शोक करितां तुंबळ । ऐकूनि धांवला धर्मनाथ बाळ ।
मंत्री प्रजा सेवक सकळ । हंबरडा बहु ऊठला ॥४५॥
तो वृत्तान्त शिवालयासी । जनमुखें आला गोरक्षापाशीं ।
मग सिद्ध करुनि भस्मचिमुटीसी । संजीवनी प्रयोजी ॥४६॥
अस्थि मांस प्रयोजितां । देह संगीन झाला त्वरित ।
संगीन होतां मच्छिंद्रनाथा । समय पावला रिघावया ॥४७॥
मच्छिंद्रदेहीं संचार होतां । उठूनि बैसला क्षण न लागतां ।
येरीकडे रावप्रेत । स्मशानवाटिके आणिलें ॥४८॥
प्रेत आणिलें स्मशानीं । त्रिवर्ग पाहवया निघाले मुनी ।
तों रेवतीनें दृष्टीं पाहोनी । शोध आणविला तयाचा ॥४९॥
करुनि रायाचें दहन । स्नाना गेले सकळ जन ।
परी धर्मनाथ दारुण । शोक करी अद्भुत पैं ॥५०॥
शोक करी तरी कैसा । सोडूनि प्राणाचा भरंवसा ।
लोक बोधितां न ये भासा । आरंबळत असे आक्रोशें ॥५१॥
उत्तरक्रिया झालियाउपरी । न राहे रुदन तयाचें परी ।
अन्नपाणी वर्जूनि शरीरीं । प्राण देऊं म्हणतसे ॥५२॥
मग मायेचा मोह अत्यंत । त्यातें नेऊनि परम एकांतांत ।
म्हणे बाळा शोक कां व्यर्थ । पितयाकरितां करितोसी ॥५३॥
तरी आतां बाळा तुझा पिता । चिरंजीव आहे महीवरुता ।
प्रत्यक्ष जाऊनि शिवालयीं आतां । निजदृष्टीं विलोकीं ॥५४॥
तव पित्याचें मच्छिंद्रनाम । चिरंजीव आहे उत्तमोत्तम ।
ऐसें ऐकतां राजोत्तम । पिता कैसा म्हणतसे ॥५५॥
मग प्रवेशादि सकळ वार्ता । सांगती झाली निजसुता ।
धर्मनाथ ऐकोनि तत्त्वतां । तुष्ट झाला शरीरातें ॥५६॥
मग शीघ्र घेऊनि कटकभार । शिवालयीं आला अति सत्वर ।
भावें नमूनि नाथ मच्छिंद्र । शिबिकासनीं वाहिला ॥५७॥
नेऊनि आपुले राजभवनीं । सेवा करीतसे प्रीतीकरुनी ।
मग तो एक संवत्सर तेथें राहूनी । पुढें तीर्था चालिला ॥५८॥
चालिला परी धर्मनाथ । परम झाला शोकाकुलित ।
म्हणे ताता तव सांगातें । मीही तीर्था येतों कीं ॥५९॥
याउपरी बोले मच्छिंद्रनाथ । बाळ द्वादश वर्षीं येऊं येथें ।
मग जोग देऊं गोरक्षहातें । तूतें सवें नेईन मी ॥६०॥
आतां रेवतीची सेवा करुन । भोगीं आपुलें राज्यासन ।
जेथें रेवती तेथें प्राण । माझा असे हो बालका ॥६१॥
तिची सेवा केलियानें । संतुष्ट आहे माझें मन ।
ऐसें करुनि समाधान । त्रिवर्ग तेथून निघाले ॥६२॥
मग तीर्थाटणीं भ्रमण करिती । येऊनि पोहोंचले गोदातटीं ।
भामानगर काननपुटीं । येऊनियां पोहोंचले ॥६३॥
ग्रामनाम ऐकूनि कानीं । गोरक्षाचे अंतःकरणीं ।
स्मरण झालें कृषिधर्मीं । माणीकनामी कृषीचें ॥६४॥
मग मच्छिंद्रातें सांगे समस्त । अडबंग भेटला एक तेथें ।
मी प्रसन्न होतां आपुल्या चित्तें । कांहीं वर न घे तो ॥६५॥
मग मुळापासूनि तयाचें कथन । मच्छिंद्रा केलें निवेदन ।
मच्छिंद्रें ऐकूनि वर्तमान । म्हणे पुनः आतां पहावा ॥६६॥
मग शेतसुमार धरुनि चाली । चालत आले त्रिवर्ग पाउलीं ।
माणीकनामें निश्र्चयबळी । काष्ठासमान देखिला ॥६७॥
मौळीं विराजे वेष्टन । बाबर्याठ रुळती महीकारण ।
नखें जुळमट (वेटोळी वळलेली) गेलीं होऊन ॥६८॥
अस्थि त्वचा झालीं एक । पोट झालें पृष्ठीं स्थायिक ।
दृष्टी लावूनियां देख । मंत्रजप करीतसे ॥६९॥
ऐसी पाहतां तपाकृती । गोरक्ष धन्य म्हणे चित्तीं ।
मग नमूनि मच्छिंद्राप्रती । अडबंग हाचि म्हणतसे ॥७०॥
मग निकट येऊनि त्रिवर्ग जण । बोलते झाले तयाकारण ।
म्हणती आतां तपोघना । पूर्ण तप करीं कां रे ॥७१॥
येरु वचन त्यां देत । तुमचे यांत काय जात ।
धरुनि आपुला शुद्ध पंथ । गमन करावें येथूनियां ॥७२॥
जें जें बोले मच्छिंद्रनाथ । तया वांकडेपणें उत्तर देत ।
मग गोरक्ष म्हणे मच्छिंद्रातें । हा अडबंग असे महाराजा ॥७३॥
तरी याचें आतां हित । युक्तीनें करितों बैसा स्वस्थ ।
मग तरुच्छायेनिकट तेथ । मच्छिंद्र जाऊनि बैसला ॥७४॥
चौरंगी आणि मच्छिंद्रनाथ । गोरक्षाची मौज पहात ।
गोरक्ष जाऊनि पैं तेथ । अहा अहा म्हणतसे ॥७५॥
अहा म्हणूनि वाणी । म्हणे ऐसा महीतें दुजा स्वामी ।
आम्हीं देखिला नाहीं नयनीं । तपोनिधि आगळा हो ॥७६॥
समुद्रवलयांकित । पृथ्वी पाहिली आहे समस्त ।
परी ऐसा तपोनाथ । देखिला नाहीं निजदृष्टीं ॥७७॥
तरी ऐसा स्वामी योगमुनी । याचा अनुग्रह घ्यावा कोणीं ।
गुरु झालिया ऐसा प्राणी । दैव अपार मिरवतसे ॥७८॥
तरी आतां असो कैसें । गुरु करावा आपणास ।
ऐसें चिंतूनि बोले त्यास । प्रज्ञावंत महाराजा ॥७९॥
म्हणे स्वामी कृपा करुन । मज अनुग्रहीं गुरु होऊन ।
ऐसें बोलणें ऐकोन । अडबंग म्हणे तयासी ॥८०॥
बेटा येवढा थोर झाला । अद्यापि अक्कल नाहीं याला ।
गुरु करुं म्हणतो आम्हांला । मूर्खपणीं आगळा हा ॥८१॥
मग मजला गुरु करुं पहासी । तरी तूंचि कां बेट्या होईनास मजसी ।
ऐसें म्हणूनि स्वकर्णासी । तया मुखीं लावीतसे ॥८२॥
कर्ण लागतां गोरक्षाननीं । सज्ञानमंत्र ब्रह्मखाणी ।
परम कृपें कर्णीं फुंकूनी । सनाथ केला क्षणार्धें ॥८३॥
मंत्र पडतां कर्णपुटीं । त्रैलोक्याची आली दृष्टी ।
स्थावर-जंगम एक थाटीं । ब्रह्मरुप भासलें ॥८४॥
मग अर्थाअर्थीं सकळ ज्ञान । झाला बृहस्पतिसमान ।
मग सांडूनि आपुलें तपःसाधन । गोरक्षचरणीं लागला ॥८५॥
मग गोरक्ष भस्मशक्तिप्रयोग । प्रयोगूनि भाळीं चर्ची सांग ।
तेणेंकरुनि सर्वांग । शक्तिवान मिरवलें ॥८६॥
मग धरुनि शीघ्र तयाचा हस्त । वृक्षाखालीं आणी नाथ ।
म्हणे महाराजा कृपावंत । अडबंग हाचि ओळखावा ॥८७॥
हंसूनि बोले मच्छिंद्रमुनी । या अडबंगातें अडभंग नामीं ।
पाचारावें सर्व येथोनी । साजूकपणीं या वाटतसे ॥८८॥
मग अवश्य म्हणे गोरक्ष त्यास । नाथदीक्षा दिधली खास ।
मग शीघ्र घेऊनि व्यासंगास । तीर्थालागीं जातसे ॥८९॥
मार्गीं जातां सद्विद्येसी । सकळ तेव्हां पूर्ण अभ्यासी ।
आपुल्यासमान शस्त्रअस्त्रेंसीं । अडभंग तो मिरवला ॥९०॥
असो ऐसे चारी जण । द्वादश वर्षें तीर्थाटण ।
करुनि पुनः प्रयागाकारण । चारी सूर्य पातले ॥९१॥
येरीकडे धर्मनाथासी । पुत्र झाला सतेजराशी ।
वडिलांचें नांव ठेविलें त्यासी । त्रिविक्रम म्हणोनियां ॥९२॥
चौघे प्राज्ञिक ग्रामीं येतां । श्रुत झालें धर्मनाथा ।
मग कटकभारेंसी शिबिके तत्त्वतां । बैसवोनि आणिले सदनासी ॥९३॥
मग धृति वृत्ति सदन । करुनि तोषविलें मच्छिंद्रमन ।
मग त्रिविक्रमा राज्यीं स्थापून । दीक्षा घेतली योगाची ॥९४॥
माघमासीं पुण्यतिथी । द्वितीयेसी धर्मराजाची बीज म्हणती ।
ते दिवशीं गोरक्ष जती । अनुग्रह देत तयातें ॥९५॥
याउपरी देव मिळवूनि स्वर्गींचे । आणि प्रजालोक त्या ग्रामींचे ।
मेळवूनि चोज अनुग्रहाचें । मोहळें रचिलीं अपार ॥९६॥
अनुग्रह झाल्यावरती । सकळ बैसोनि एकपंक्ति ।
गोरक्ष कवळ घेऊनि हातीं । सर्वांमुखीं ओपीतसे ॥९७॥
मग तो आनंद परम जेठी । पाहूनि धांवले सुरवर थाटीं ।
तेही प्रसाद पावोनि शेवटीं । तुष्ट चित्तीं मिरवले ॥९८॥
मितवले परी करिती भाषण । ऐसाचि प्रसाद जन्मोजन्म ।
प्रतिसंवत्सरीं असावा पूर्ण । इच्छेलागीं वाटतसे ॥९९॥
ऐसें बोलतां सुरवर सकळ । ऐकूनि बोले तपोबळ ।
माझें नाम घेऊनि केवळ । अर्पा जगा प्रतिवर्षीं ॥१००॥
धर्मराजाची बीज म्हणवून । उत्सव करावा तुम्ही सघन ।
याचि नीतीं कुमारा सांगोन । कवळों पाहे जगासी ॥१०१॥
मंत्र स्फुरला म्हणूनि स्फुरमाण । सकळ तुम्ही बोला वचन ।
अंबीलपणें शक्तिसमान । सदैव करा उत्सवो ॥१०२॥
ऐसें महाराजा गोरक्ष बोलतां मानवलें सुरवरांच्या चित्ता ।
मग प्रतिवर्षीं आनंदभरिता । महाउत्सव करीत ॥१०३॥
तैंपासूनि सहजासहज । जगीं मिरवतसे धर्मनाथाची बीज ।
हें व्रत आचरल्या महाराज । तुष्ट होतसे गोरक्ष ॥१०४॥
पूर्वीं किमयागार ग्रंथांत । स्वयें बोलिला गोरक्षनाथ ।
कीं बीजेचे जो आचरील व्रत । शक्तीसमान आपुल्या ॥१०५॥
तयाचे गृहीं दोषदरिद्र । रोगभोगादि विघ्नेंद्र ।
स्वप्नामाजी संसार अभद्र । पाहणार नाहीं निजदृष्टीं ॥१०६॥
प्रत्यक्ष रमा सुखें सुरगणीं । त्या गृहीं होईल गृहवासिनी ।
मग दोषदरिद्र तया अवनीं । स्पर्शावया येईना ॥१०७॥
असो माहात्म्य वदावें किती । ते प्राज्ञिक पावले सुखसंपत्ती ।
जैसी कामना वेधेल चित्तीं । तोचि अर्थ पावेल ॥१०८॥
ऐसा गोरक्ष तयाकारण । बोलिला आहे मूळग्रंथीं वचन ।
तैसें येथें केलें लेखन । विश्र्वासातें वरा कीं ॥१०९॥
असो तेथें महोत्साह करुन । धर्मनाथा नाथदीक्षा देऊन ।
तेथोनि निघाले पांच जण । नरशार्दूल ते ऐका ॥११०॥
नाना तीर्थें करितां महीसी । अभ्यासिलें सद्विद्येसी ।
शाबरीं सहस्त्र अस्त्रांसीं । प्रवीण केला महाराजा ॥१११॥
मग शेवटीं बद्रिकाश्रमीं जाऊन । दृश्य केला उमारमण ।
धर्मनाथ तया स्वाधीन । तपालागीं बैसविला ॥११२॥
द्वादश वर्षांचा केला नेम । तपा बैसला नाथधर्म ।
येरु तेथूनि चौघे जण । तीर्थालागीं चालिले ॥११३॥
द्वादश संवत्सर तीर्थें करुन । पुनः पाहिला बद्रिकाश्रम ।
मग तेथें मावदें अति दुर्गम । बद्रिकाश्रमीं मांडिलें ॥११४॥
सकळ देव सुरवरांसहित । पाचारुनि घेतले तेथ ।
मावदें झाल्या पूर्ण वरातें । देऊनि देव गेलें पैं ॥११५॥
मग तो धर्मनाथ सवें घेऊन । फेरी करीती तीर्थाटन ।
आतां पुढें ऐका कथन । रेवणसिद्धनाथाचें ॥११६॥
पूर्वीं अठ्यायशीं सहस्त्र ऋषी । झाले आहेत विधिवीर्यासी ।
त्याचि समयीं रेत महीसी । रेवातीरीं पडियेलें ॥११७॥
रेवातीरीं तेंही रेवेंत । रेत पडिले अकस्मात ।
चमसनारायण संचार करुनि त्यांत । देहद्वारीं मिरवला ॥११८॥
बाळतनू अति सुकुमार । बालार्ककिरणीं मनोहर ।
उकरडां लोळे महीवर । ठेहेंठेहें म्हणोनियां ॥११९॥
तों त्या काननीं कृषी एक । उत्तम नाम सहनसारुक ।
तो घट घेऊनि न्यावया उदक । रेवातीरा पातला ॥१२०॥
पातला परी अकस्मात । येता झाला बाळ जेथ ।
सहज चालीं पुढें चालत । बाळ दृष्टीं देखिलें ॥१२१॥
बाळ परम अति सुकुमार । कांती कर्दळीगाभाभर ।
पाहूनि तयाचें अंतर । विव्हळ मोहें झाला असे ॥१२२॥
मग घट ठेवूनि महीलागीं । धांवोनि तांतडीं उचली वेगीं ।
मोहें कवळूनि हृदयभागीं । अति स्नेहें धरिलेंसे ॥१२३॥
आधींच सहनसारुक नामानें । तेथें दयेसी काय उणें ।
आवडीनें करुनि मुखचुंबन । कुरवाळीत प्रीतीनें ॥१२४॥
मग रिक्तघट भरुनि आडीं । ग्रामांत आला हरुषापाडीं ।
सदनीं प्रवेशूनि आवडीं । कांतेलागीं बोलतसे ॥१२५॥
म्हणे जिवलगे आजिचा दिन । मातें झाला धातुहेम ।
तरी शिवलतेलागीं द्रुम । कुंभापरी मिरवला ॥१२६॥
सहज गेलों उदकातें । रेवातीरीं वाळवंटींत ।
आपणा ईश्र्वरें दिधला सुत । वंशावळी मिरवावया ॥१२७॥
ऐसी ऐकतां कांता गोष्टी । म्हणे कोठें मज दावा दृष्टीं ।
तंव तो काढूनि वस्त्रपुटीं । करसंपुटीं देतसे ॥१२८॥
तंव ती कांता उत्तमनामी । धार्मिकबुद्धी संसारधामीं ।
बाळ देखतां देहधर्मीं । हर्षसिंधु लोटला ॥१२९॥
जैसा पूर्ण चंद्र दृष्टीं । दृश्य होतां उदधिपोटीं ।
आनंद भरुनि तोयदाटीं । उचंबळा दाटतसे ॥१३०॥
कीं दरिद्रियासी मांदुस होय दर्शन । मग तयाचा आनंद वर्णील कोण ।
तेवीं उत्तम मनोधर्म । आनंददरीं मिरवतसे ॥१३१॥
बाळ धरुनि हृदयसंपुटीं । चुंबन घेत स्नेहाचे पोटीं ।
मग तैलउदकीं न्हाणूनि शेवटीं । पालखातें घातले ॥१३२॥
तियेचें तान्हुलें होतें घरीं । निजवला योगी तयाशेजारीं ।
स्तनपान केलियाउपरी । बाळ निजे पालखीं ॥१३३॥
असो ऐसें नित्यानित्य । बाळ संगोपी ममतें ।
रेवण नाम ठेवोनि त्यातें । मोहेंकरुनि सांभाळी ॥१३४॥
रेवातीरीं बाळ रेवेंत । सांपडलें म्हणूनि त्यातें ।
रेवणनाम साजूकवंत । सहनसारुक ठेवीतसे ॥१३५॥
असो रेवणनामियाचें संगोपन । करिती उभयतां पालन ।
ऐसे लोटतां बहुत दिन । प्रपंचराहाटी करीतसे ॥१३६॥
द्वादशसंवत्सर प्रपंचराहाटी । कृषिकर्मविद्यापाठीं ।
पूर्ण झाला आउता जेठी । पितयाहूनि आगळा ॥१३७॥
नांगर वरवरपाली पेरण । काकपक्ष्यादि करी रक्षण ।
ऐसा कृषिकर्मीं निपुण । रेवणनाथ झाला असे ॥१३८॥
तों कोणे एके दिवशीं । उठूनि मागिले प्रहरनिशीं ।
वृषभ सोडूनि काननासी । चारावयासी चालिला ॥१३९॥
चांदणे पडलें असे सुदृढ । दृश्य होतसे महीची वाट ।
सदृढपणें गोचर वाट । निजचक्षूतें होतसे ॥१४०॥
दादा म्हणूनि वृषभापाठीं । हांकीत चालिला आहे जेठी
तों अनसूयाशुक्तिकारत्न वाटीं । पुढें झाले अकस्मात ॥१४१॥
परी तो महाराज अत्रिनंदन । पवनवेगें तयाचें गमन ।
नेमिले ठायीं करुनि स्नान । गिरनार पर्वतीं जातसे ॥१४२॥
पायीं खडावा सुशोभित । एक अंचल अंगीं शोभत ।
शुभ्र कौपीन विराजित । कंठतटा वेष्टुनी ॥१४३॥
मौळीं वेष्टिल्या असती जटा । दाढी मिशा रंग पिंगटा ।
सकळ ज्ञानियांचा वरिष्ठा । कनककांति शोभतसे ॥१४४॥
ऐसा महाराज अत्रिनंदन । जो त्रितयदेवांचा अवतार पूर्ण ।
अति लगबगें करीत गमन । पुढील नेम मानूनियां ॥१४५॥
तों मार्गावरी अकस्मात । वृषभगमने देखत ।
वृषभाआड रेवणनाथ । दृष्टीं नाहीं आतळला ॥१४६॥
मानवगती तेणें देखोन । पुढें आला अत्रिनंदन ।
सहजस्थिती वृषभामागून । पाउलें ठेवी चालावया ॥१४७॥
तों सर्वांमागील वृषभ पूर्ण । शरीरीं मिरवे शैल्यपण ।
तयाआड नाथ रेवण । बाळतनू चालतसे ॥१४८॥
तों वृषभामागें येत दत्त । वृषभ बुजोनि पुढें पळत ।
मागें अंतरतां रेवणनाथ । त्यावरी दत्त आदळला ॥१४९॥
उभयदेहीं कामपणीं । ऐक्य झाली देहधरणीं ।
परी स्पर्श होतां अंतःकरणीं । ज्ञानदीप उजळला ॥१५०॥
विमूढपणीं कृषीकर्मांत । अज्ञान सर्वांपरी वर्तत ।
सदा बैसणें अरण्यांत । अबुद्धिपणें वर्ततसे ॥१५१॥
परी दत्तात्रेयाचा स्पर्श होतां । पूर्वजन्मातें झाला देखता ।
चित्तीं म्हणे मी महीवर असतां । कवण स्थिती पावलों ॥१५२॥
आहें मी पूर्वींचा नारायण । प्रकाम परम प्राज्ञिक चमसनाम ।
ऐसें असूनि कृषिकर्म । येथें करीत बैसलों ॥१५३॥
वंद्य असतां तिन्ही लोकांत । आतां कोणी ओळखीना मातें ।
सदा काननीं झालों रत । अहितकामीं प्रपंच ॥१५४॥
ऐसें देहीं झालिया ज्ञान । मग स्तब्ध धरुनि राहे मौन ।
परी धडक बैसतां अत्रिनंदन । कोण तूं ऐसें पुसतसे ॥१५५॥
कोण तूं ऐसें पुसतां दत्त । करिता झाला प्रणिपात ।
म्हणे महाराजा या देहांत । अंश असे तुझा कीं ॥१५६॥
तुमचे देहीं त्रिदेवांचें अंश । परी सत्त्वगुणी जो महापुरुष ।
तो मी येथें प्रपंचदेहास । परम कष्टें कष्टलों ॥१५७॥
तरी आतां क्षेमोदयास । उदित करा जी महापुरुष ।
सनाथ करुनियां या देहास । महीलागीं मिरवावें ॥१५८॥
ऐसें म्हणूनि दृढोत्तर चरणीं । मौळी अर्पी प्रेमेंकरुनी ।
म्हणे मज सनाथ केल्यावांचुनी । कदा न सोडीं तुम्हांतें ॥१५९॥
ऐसें वदूनि वाग्वटीं । सदृढपणीं देत मिठी ।
परी आदरें प्रेमपोटीं । दत्तजेठी मिरवला ॥१६०॥
तयाचा पाहूनि भक्तिआदर । सदृढपणीं निश्र्चयपर ।
मग कमंडलू ठेवूनि महीवर । मौळीं कर स्थापीतसे ॥१६१॥
भाळाखालीं घालूनि हात । उठविला रेवणनाथ ।
मनांत म्हणे हा सनाथ । पूर्वींचाचि असे कीं ॥१६२॥
हा नवांमाजी असे एक । नाथपंथी अवतार दोंदिक ।
चमसनारायण प्रतापार्क । महीवरी विराजला ॥१६३॥
तरी आतां यातें सनाथ । करुनि वाढवावा नाथपंथ ।
कृपें ठेवोनि मौळीं हस्त । केला अंकित आपुला ॥१६४॥
कृपें मौळीं ठेविला कर । परी अनुग्रहाचें केलें अंतर ।
म्हणाल कासयासाठीं उदार । झाला नाहीं अनुग्रहा ॥१६५॥
तरी चित्तीं योजिता झाला दत्त । भक्तिश्रम यासी घडले नाहींत ।
तरी कांहीं देहीं प्रायश्र्चित्त । घडोनि यावें ययातें ॥१६६॥
तरी भक्तिश्रम घडतां सांग । उपदेश मग द्यावा अव्यंग ।
मग ज्ञानवैराग्याचा मार्ग । ब्रह्मस्थितीं मिरवेल हा ॥१६७॥
ऐसें म्हणूनि अनुग्रहारहित । कृपा मौळीं ठेविला हस्त ।
परी भक्तीलागीं रेवणनाथ । काय करी महाराजा ॥१६८॥
एक सिद्धीची कळा त्यातें । सांगता झाला कृपावंत ।
असतां बीज रोपूनि किंचित । दृष्टी ठेवील पुढारां ॥१६९॥
जैसें अर्भका देऊनि धन । पिता मिरवी व्यवसायाकारण ।
मग तयाचें पुढें चांगुलपण । निजदृष्टीं पहातसे ॥१७०॥
किंवा महींत मेळवण । घालूनि पाहती दुग्धाकारण ।
कीं पत पहातसे देऊनि धन । सावकार कुळातें ॥१७१॥
तेवीं सहस्त्रांशेंकरुन । महिमान सिद्धीचें सांगून ।
तुष्ट केलें तयाचें मन । प्रज्ञावंतें महाराजें ॥१७२॥
परी ती कळा होतांचि प्राप्त । रेवण झाला आनंदभरित ।
मग प्रेमे नमूनि अनसूयासुत । बोळविले तत्क्षणीं ॥१७३॥
परी विरह मानूनि चित्तीं । चालता झाला काननाप्रती ।
परी अंतरला आपुल्या हितीं । निजपदातें पहावया ॥१७४॥
जैसें कोंडवळ्या कांजी । देता भूत होतसे राजी ।
तैसा अल्पसिद्धीमाजी । तुष्ट झाला तो पुरुष ॥१७५॥
परम लाधली होती धणी । परंतु दवडिली अज्ञानपणीं ।
खापरासाठीं चिंतामणी । सोडूनि दिधला हातींचा ॥१७६॥
कीं सुरा लागूनि परम गोड । सोडिली अमृतरसाची चाड ।
कीं निर्मळपणीं पाहूनि दगड । परिस हातींचा सोडिला ॥१७७॥
तेवीं प्रत्यक्ष नाथ रेवण । भुलला सिद्धिप्रकरणेंकरुन ।
सिद्धिबुद्धि अत्रिनंदन । हातींचा सोडिला नायकें ॥१७८॥
असो ऐसी संप्रदाययुक्ती । निःस्पृह पातला आपुल्या शेतीं ।
तेथील कथा होईल श्रोतीं । पुढिले अध्यायीं ऐकावी ॥१७९॥
धुंडीसुत नरहरिवंशीं । सांगेल तुम्हां श्रोतियांसी ।
संतकृपें नाम देहासी । मालू ऐसें म्हणती तया ॥१८०॥
स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । चतुस्त्रिंशतितमाध्याय गोड हा ॥१८१॥
श्रीकृष्णार्पणमस्तु ॥ शुभं भवतु ॥ श्रीरस्तु ॥
॥ श्रीनवनाथ भक्तिसार चतुस्त्रिंशतितमाध्याय संपूर्ण ॥

