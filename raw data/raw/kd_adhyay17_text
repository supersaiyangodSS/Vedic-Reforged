श्रीगणेशाय नमः ॥

जयजयाजी वैकुंठाधीशा । अलक्ष अगोचरा आदिपुरुषा ।
पूर्णब्रह्म निष्कल निर्दोषा । सनातना आदिमूर्ते ॥१॥

ऐसा स्वामी पंढरीअधीश । बैसूनि मालूचे कवित्वपृष्ठीस ।
भक्तिसारसुधारस । निर्माण केला ग्रंथासी ॥२॥

तरी मागिले अध्यायीं कथन । कानिफा पातला हेलापट्टण ।
गोपीचंदाची भेटी घेऊन । मैनावतीसी भेटला ॥३॥

तरी सिंहावलोकनीं तत्त्वतां । मैनावती भेटूनि नाथा ।
सकळ वृत्तांत सांगूनि सुता । समाधानीं मिरवले ॥४॥

असो गोपीचंद दुसरे दिनीं । नाथागृहें शिबिरीं जाऊनि ।
मौळी ठेवूनि नाथाचे चरणीं । उभा राहिला सन्मुख ॥५॥

कानिफा पाहूनि राव दृष्टीं । बोलता झाला स्ववाग्वटी ।
श्रीजालिंदर महीपोटी । कोठे घातला तो सांग पां ॥६॥

येरु म्हणे महाराजा । ठाव दावितो चला ओजा ।
तेव्हां म्हणे शिष्य माझा । घेऊनि जावें सांगातीं ॥७॥

ऐसी कानिफा बोलतां मात । अवश्य म्हणे नृपनाथ ।
मग सच्छिष्य घेऊनि सांगात । यता ठायीं पातला ॥८॥

ठाव दाखवूनि सच्छिष्यासी । पुन्हां आले शिबिरासी ।
शिष्य म्हणती त्या ठायासी । पाहूनि आलों महाराजा ॥९॥

मग रायासी म्हणे कानिफानाथ । जालिंदर काढाया कोणती रीत ।
येरु म्हणे तुम्ही समर्थ । सकळ जाणते सर्वस्वीं ॥१०॥

बाळें आग्रहें करुं जाती । परी तयाचा निर्णय कैशा रीतीं ।
करावा हें तों नेणती निश्र्चतीं । सर्व संगोपी माता ती ॥११॥

तेवीं माता पिता गुरु । त्राता मारिता सर्वपारु ।
तरी कैसे रीती हा विचारु । आव्हानिजे महाराजा ॥१२॥

ऐसें बोलतां नृपनाथ । मग बोलता झाला गजकर्णसुत ।
तुझे रक्षावया जीवित । विचार माझा ऐकिजे ॥१३॥

कनक रौप्य ताम्रवर्ण । पितळ लोह धातु पूर्ण ।
पांच पुतळे करुनि आण । तुजसमान हे राया ॥१४॥

ऐसी आज्ञा करितांचि नाथ । प्रेरिले रायें ग्रामांत दूत ।
हेमकार लोहकारासहित । ताम्रकारका आणिलें ॥१५॥

जे परम कुशल अति निगुती । लक्षूनि सोडिले हेराप्रती ।
धातु ओपूनि तयांचे हातीं । पुतळ्यांतें योजिलें ॥१६॥

मग ते आपुले धीकोटी ( बुद्धिने ) । पुतळे रचिती मेणावरती ।
नाथालागीं दावूनि दृष्टी । रसयंत्रीं ओतिले ॥१७॥

पाहोनि दिन अति सुदिन । मग नृपासह पुतळे घेवोन ।
पाहता झाला गुरुस्थान । विशाळबुद्धी कानिफा ॥१८॥

गरतीकांठीं आपण बैसोन । पुतळा ठेवोनि हेमवर्ण ।
राजाहातीं कुदळ देवोन । घाव घालीं म्हणतसे ॥१९॥

घाव घालितां परी लगबगां । पुसता स्वामी नांव सांगा ।
सांगितल्यावरी अति वेगा । गरतीबाहेर निघे कीं ॥२०॥

ऐसें सांगोनि प्रथम रायातें । मग कुदळी दिधली हातातें ।
उपरी चिरंजीव प्रयोगातें । भाळी चर्चिली विभूती ॥२१॥

पुतळा ठेवोनि मध्यगरतीं । मागें उभा राहिला नृपती ।
लवकर घाव घाली क्षिती । आंतूनि पुसे महाराज ॥२२॥

कोणी येुवोनि घालिती घाव । वेगीं वदे कां तयाचें नांव ।
नृप म्हणे मी राणीव । गोपीचंद असें कीं ॥२३॥

रायें सांगतांचि नाम । निघाला होता गरतींतून ।
श्रीजालिंदराचे शाप वचन । कणकप्रतिमे झगटलें ॥२४॥

तीव्रशाप वैश्र्वानर । व्यापिलें कनकपुतळ्याचें शरीर ।
क्षण न लागतां महीवर । भस्म होवोनि पडियेलें ॥२५॥

भस्म होतां कनकप्रतिमा । दुसरा ठेविला उगमा ।
तयाही मागे नरेंद्रोत्तमा । पुन्हां गरति स्थापिलें ॥२६॥

रौप्यवर्णी पुतळ्यामागें । राव उभा केला वेगें ।
पुन्हा विचारिलें सिद्धेयोगें । कोण आहेस म्हणवोनि ॥२७॥

पुन्हां सांगे नृप नांव । गरतीबाहेर वेगीं धांव ।
जालिंदरशापगौरव । जळ जळ खाक होवो कीं ॥२८॥

ऐसें वदतां शापोत्तर । पुतळा पेटला वैश्र्वानरें ।
तोही होवोनि भस्मपर । महीलागीं मिरवला ॥२९॥

मग तिसरा लोहपुतळा पूर्ण । तोही झाला शापें भस्म ।
चवथा पांचवा गति दुर्गम । त्याचिपरी पावला ॥३०॥

यावरी त्या नृपनाथा । श्रीकानिफा झाला सांगता ।
मातें वदोनि नाम सर्वथा । नाथाप्रती सांगावें ॥३१॥

अवश्य म्हणोनि गौडपाळ । लवकरी भेदी अति सबळ ।
तो नाद ऐकूनि तपी केवळ । विचार करीत मानसीं ॥३२॥

माझा क्रोध वडवानळ । जाळूनि टाकील ब्रह्मांड समग्र ।
तेथें वांचला त्रिलोचनकुमर । हें आश्र्चर्य वाटतें ॥३३॥

कृतांताचे दाढेआंत । सांपडलिया सुटोनि जात
न शिवे वैश्र्वानर मृत्य । हें आश्र्चर्य वाटतसे ॥३४॥

महातक्षकानें दंश करुन । वांचवूं शके कोणी प्राण ।
केंवीं वांचला नृपनंदन । हें आश्र्चर्य वाटतें ॥३५॥

परम संकट पाहोनी । प्राण उदित घेत हिरकणी ।
तो वांचूनि मिरवे जनीं । हें आश्र्चर्य वाटतसे ॥३६॥

उरग खगेंद्रा हातीं लागतां । परी न मरे भक्षण करितां ।
तेवीं झालें नृपनाथा । हेंचि आश्र्चर्य वाटतें ॥३७॥

कीं मूषक सांपडल्या मुखांत । त्यांतें कदा न ये मृत्य ।
तेवीं वांचला हा नृपनाथ । हेंचि आश्र्चर्य वाटतें ॥३८॥

सहज उभा पर्वतानिकटी । कडा तुटोनि लडला माथीं ।
त्यांत वाचलां ऐसें म्हणती । हेंचि आश्र्चर्य वाटतसे ॥३९॥

ऐसा विचार मनांत । करिता झाला जालिंदरनाथ ।
चित्तीं म्हणे त्या भगवंत । साह्य झाला रक्षणीं ॥४०॥

तरी आतां असो ऐसें । वांचल्या अमर करुं करुं त्यास ।
ऐसें विचारुनि चित्तास । मनीं गांठी दृढ धरिली ॥४१॥

येरीकडे कानिफनाथ । हुंकार नृपासी देत ।
तंव उभा स्वकरीं व्यक्त । लवकरी मही भेदीतसे ॥४२॥

लवकरी घाव कानीं उठता । श्रीजालिंदर होय पुसता ।
कोण आहेस अद्यापपर्यंत । घाव घालिसी महीतें ॥४३॥

ऐकतां श्रीगुरुवचन । रायाआधीं गजकर्णनंदन ।
सांगूनि आपलें नामाभिधान । गोपीचंदाचें सांगतसे ॥४४॥

म्हणे महाराजा तपोजेठी । मी बाळक कानिफा महीपाठी ।
पहावया चरण दृष्टीं । बहुत भुकेले चक्षू ते ॥४५॥

म्हणवोनि गोपीचंद नृपनाथ । तुम्हां काढावया उदित ।
ऐसी ऐकोनि स्वच्छिष्यमात । म्हणे अध्यापी नृप वांचला ॥४६॥

तरी आतां चिरंजीव । असो अर्कअवधी ठेव ।
अमरकांती सदैव भाव । जगामाजी मिरवो कां ॥४७॥

ऐसें वदोनि जालिंदरनाथ । निजचक्षूनें पहावया सुत ।
बोलता झाला अति तळमळत । म्हणे महीतें विदारीं ॥४८॥

ऐसी आज्ञा होतांचि तेथें । मग काढिते झाले वरील लिदीतें ।
तंव ते मृत्तिका दशवर्षांत । महीव्यक्त झालीसे ॥४९॥

मग कामाठी लावूनि नृपती । उकरिता झाला मही ती ।
वरील प्रहार वज्राप्रती । जावोनियां भेदलासे ॥५०॥

मग तो नाद ऐकूनि नाथ । म्हणे आतां बसा स्वस्थ ।
मग जल्पोनि शक्रास्त्र । वज्रास्त्रातें काढिलें ॥५१॥

मग नाथ आणि गजकर्णनंदन । पाहते झाले उभय वदन ।
मग चित्तीं मोहाचे अपार जीवन । चक्षुद्वारे लोटलें ॥५२॥

मग गरतीबाहेर येवोनि नाथ । प्रेमें आलिंगला सुत ।
म्हणे बा प्रसंगे होतासी येथ । म्हणवोनि नृपनाथ वांचला ॥५३॥

परी गरतीबाहेर येतांचि नाथ । चरणीं लोटला नृपनाथ ।
मग त्यातें कवळोनि धरीत । मौळीं हात ठेवीतसे ॥५४॥

म्हणे बाळा प्रळयाग्नी । त्यांत निघालासी वांचुनी ।
आतां जोंवरी शशितरणी । तोंवरी मिरवें महीतें ॥५५॥

यावरी त्रिलोचनकामिनी । मैनावती लोटली चरणीं ।
नेत्रीं अश्रुपात आणोनी । स्वामीलागीं बोलतसे ॥५६॥

म्हणे महाराजा एकादश वर्षांत । मातें लोटली महातमरात ( अत्यंत अंधारी रात्र ) ।
माझा अर्क गुरुनाथ । अस्ताचळीं पातलासे ॥५७॥

मित्रकुमुदिनी दीनवाणी । हुरहुर पाहे जैसी तरणी ।
कीं मम बाळकाची जननी । गेली कोठें कळेना ॥५८॥

कीं मम वत्साची गाउली ( गाय ) । कोणे रानीं दूर गेली ।
समूळ वत्साची आशा सांडिली । तिकडेचि गुंतली कैसेनि  ॥५९॥

कां मम चकोराचा उड्डगणपती । कैसा पावला अस्तगती ।
कीं मज चातकाचे अर्थी । ओस घन पडियेला ॥६०॥

सदा वाटे हुरहुर जीवा । कीं लोभ्याचा चुकला द्रव्यठेवा ।
की अंधाची शक्ती काठी टेकावा । कोणें हरोनि नेलीसे ॥६१॥

ऐसे एकादश संवत्सर । मास गेले महाविकार ।
ऐसें बोलोनि नेत्रीं पूर । अश्रुघन वर्षतसे ॥६२॥

मग तियेसी हृदयीं धरोनि नाथ । स्वकरें नेत्राश्रु पुसीत ।
तीन्ही बाळकें धरोनि यथार्थ । माय हेलवे त्यामाजी ॥६३॥

गोपीचंदाचें मुख कुरवाळून । बोलता झाला अग्निनंदन ।
बा रे तुझें काय मन । इच्छीतसे मज सांग ॥६४॥

राजवैभवा भोगावें । कीं आत्मीं समयोग्यते मिरवावें ।
कोणतें तुझें मनीं भावे । तैसा योग घडेल बा ॥६५॥

अशाश्वत शाश्वत दोन पद । राज्य वैराग्य मार्गभेद ।
तरी तुज आवडे तोचि वृंद । स्वीकारीं कां बाळका ॥६६॥

म्यां तूते केले अमरपणीं । परी तैसे नाहीं राजमांडणी ।
अनेक आले अभ्र दाटोनी । मृगजळासमान तें ॥६७॥

बा रे संपत्ती अमरां कैसी । तेही आटेल काळवेळेसीं ।
दिसतें तितुकें वैभवासी । नाशिवंत आहे बा रे ॥६८॥

बा रे पूर्वी राज्य सांडून । कित्येक बैसले योग्यांत येवोन ।
परी तो योग सोडून । राज्यवैभवा नातळला ॥६९॥

पाहें गाधिसुताचे ( विश्र्वामित्राचे ) वैभव । महीलागीं केवढें नांव ।
परी तो सोडूनि सकळ वैभव । योगक्रिया आचरला ॥७०॥

उत्तानपाद महीवरती । काय न्यून असे संपत्ती ।
परी सुताची कामशक्ती । वेगें जनीं दाटलीसे ॥७१॥

तस्मात् अशाश्वत ओळखून । बा ते झाले सनातन ।
तरी आतां केउतें मन । इच्छितें तें मज सांगें ॥७२॥

गोपीचंद विचार करी मनांत । राज्यवैभवीं सामर्थ्य गळित ।
अहा योगी जालिंदरनाथ । चिरंजीव मिरवतसे ॥७३॥

आज एकादश वर्षेपर्यंत । गरतगलित पचला योगीनाथ ।
जेणें यम शरणागत । पायांतळीं लोळतसे ॥७४॥

जेणें कृतांत निर्बळ केला । तो राज्य मेळवूनि खळ ठेला ।
हेमकर्णे अशक्त झाला । परीस लोहाकारणें ॥७५॥

सुरभी त्रैलोक्यकामना । पूर्ण करील क्षुधार्तवचना ।
ती स्वपोटा रानोंराना । शोधील काय तृणातें ॥७६॥

ब्रह्मांडावरी जयाची सत्ता । तो कोणे अर्थी दरिद्रता ।
भोगील काय ऐसी वार्ता । श्लाघ्य दिसेना बोलाया ॥७७॥

तरी तें वैराग्य भाग्यसदन । साध्य करावें कार्ये मनें ।
ऐसा पश्र्चाताप दारुण । चित्तामाजी डवरला ॥७८॥

मग म्हणे गुरुमहाराज । इंधनीं अग्नि होतां सज्ज ।
तेवीं विधानचि तैसे विराजे । पावका स्पर्श झालिया ॥७९॥

तरी आतां सरतें पुरतें । आपुल्यासमान करा मातें ।
आळीभृंगन्यायमतें । करुनि मिरवें महीसी ॥८०॥

ऐकोनि दृढोत्तर वचन । श्रीगुरु स्वकरातें उचलोन ।
पृष्ठी थापटी वाचे वचन । गाजी गाजी म्हणतसे ॥८१॥

मग वरदहस्त स्पर्शोनि मौळीं । सकळ देहातें कृपें न्याहाळीं ।
कर्णीं ओपूनि मंत्रावळी । स्वनाथमार्गीं मिरवला ॥८२॥

ऐसें होतां अंग लिप्त । मग दिसूनि आलें अशाश्वत ।
काया माया दृश्य पदार्थ । विनय चित्तीं मिरवले ॥८३॥

मग वेटतरुचें दुग्ध काढून । जटा वळी राजनंदन ।
त्रिसट कौपीन परिधानून । कर्णीं मुद्रा परिधानी ॥८४॥

शैली कंथा परिधानूनी । शिंगीनाद गाजवीं भुवनीं ।
कुबडी फावडी कवळूनि पाणी । नाथपणीं मिरवला ॥८५॥

भस्मझोळी कवळूनि कक्षेंत । आणि द्वितीय झोळी भिक्षार्थ ।
हातीं कवळूनि नागनाथ । जगामाजी मिरवला ॥८६॥

परी हा वृत्तांत सकळ गांवांत । अंतःपुरादिकीं झाला श्रुत ।
श्रुत होतांचि अपरिमित । शोकसिंधु उचंबळला ॥८७॥

एकचि झाला हाहाकार । करितां रुदन लोटला पूर ।
स्त्रिया धरणीसी टाकिती शरीर । मुखीं मृत्तिका घालिती ॥८८॥

मैनावतीसी शिव्या देत । म्हणती हिनेंचि केला सर्वस्वीं घात ।
अहा अहा नृपनाथ । महीं कोठे पहावा ॥८९॥

आठवूनि रायाचे विशाल गुण । भूमीवरी लोळती रुदन करुन ।
मूर्च्छागत होऊन प्राण । सोडूं पाहती रुदनांत ॥९०॥

अहा हें राजवैभव । कैसी आली विवशी माव ।
अहा सुखाचा सकळ अर्णव । वडवानळें प्राशिला ॥९१॥

अहा रायाचें बोलणें कैसें । कधीं दुखविलें नाहीं मानस ।
आमुचे वाटेल ते इच्छेस । राव पुरवी आवडीनें ॥९२॥

एक म्हणे सांगूं काय । रायें वेष्टिलें चित्त मोहें ।
म्लानवदन पाहोनि राय । हृदयीं कवळी मोहानें ॥९३॥

म्हणे बाई मुखातें कुरवाळून । परम प्रीतीनें घेत चुंबन ।
अति स्नेहानें अर्थ पुरवून । मनोरथ पुरवी माझे गे ॥९४॥

ऐसें म्हणूनि आरंबळत । एकसरां शब्द करीत ।
एक म्हणे वो बाई मात । काय परी सांग रायाची ॥९५॥

अगे वत्सालागीं जैशी गाय । क्षणिक विसंबूं कदा न पावे ।
तेवीं क्षणाक्षणां येऊनि राय । वदन पाहे माझें गे ॥९६॥

एक म्हणे अर्थ पोटीं । किती सांगूं राजदृष्टी ।
वांकुडा केश कंबरीथाटीं ( वेणीमध्यें ) । पडतां सांवरी हस्तानें ॥९७॥

अगे कुंकुमरेषा वांकडी होत । ती सांवरी नृपनाथ ।
मायेहूनि अधिक आतिथ्य । माझें करीत होता गे ॥९८॥

ऐसें म्हणूनि धरणीं अंग । धडाडूनि टाकिती सुभाग्य ।
म्हणती विधात्या बरवा भांग । निजभाळीं रेखिला कीं ॥९९॥

मस्तक धरणीवरी आपटिती । धडधडां हस्तें हृदय पिटीती ।
महीं गडबडूनि पुन्हां उठती । पुन्हां सांडिती शरीरातें ॥१००॥

म्हणती राया तुजविण । आतां कोण करील संगोपन ।
आतां आमुचे सकळ प्राण । परत्र देशांत जातील हो ॥१०१॥

ऐसें म्हणूनि आरंबळती । अट्टाहासें हृदय पिटीती ।
मृत्तिका घेऊनि मुखीं घालिती । केश तोडिती तटतटां ॥१०२॥

म्हणती अहा राया तीनवेळ । शय्येहूनि उठूनि पाजिसी जळ ।
ऐसा कनवाळू असूनि निर्मळ । सोडूनि कैसा जासी रे ॥१०३॥

अहा राया शयनीं निजतां । उदर चापसी आपुल्या हाता ।
रिक्त लागतां उठोनि तत्त्वतां । भोजन घालीत होतासी ॥१०४॥

ऐसा कनवाळू तूं मनीं । आतां कैसा जासी सोडूनी ।
ऐसें म्हणोनि शरीर धरणीं । धडाडूनि टाकिलें ॥१०५॥

म्हणे रायाचें स्वरुप । पाहतांचि पुरतसे कंदर्प ( मदन ) ।
तरी त्या स्वरुपाचा झाला लोप । कोठें पाहूं महाराजा ॥१०६॥

एक म्हणे नोहे भर्ता । प्रत्यक्ष होती आमुची माता ।
कैसी सांडूनि जात आतां । निढळवाणी पाडसा ॥१०७॥

एक म्हणे माझी हरिणी । कैसी पाडसा जात सोडूनि ।
एक म्हणे माझी कूर्मिणी । कृपादृष्टी आवगतली ( टाकून दिली ) ॥१०८॥

एक म्हणे गज मीनांचे बळ । कैसें आटलें अब्धीचें जळ ।
दुःखार्काची झळाळ । साहवेना वो माये ॥१०९॥

एक म्हणे माउली माझी । स्नेहाचा पान्हा पाजी ।
वियोगकाननीं चुकर आजी । कैसी झाली दैवानें ॥११०॥

एक म्हणे आमुची पक्षिणी । अंडजासमान पाळिलें धरणी ।
आतां चंचुस्नेहेंकरोनी । कोण ओपील ग्रासातें ॥१११॥

एक म्हणे मज चातकाकारण । भरतां नोहे गे अंबुदस्थान ।
परम स्नेहाचें पाजितां जीवन । आजि ओस कैसा झाला गे ॥११२॥

ऐसें म्हणोनि आरंबळती । एकमेकींचे गळां पडती ।
रडती पडती पुन्हा उठती । आरंबळती आक्रोशें ॥११३॥

ऐसा आकांत अंतःपुरांत । येरीकडे जालिंदरनाथ ।
राया गोपीचंदा सांगत । तपालागीं जाईं कां ॥११४॥

परी राया ऐक मात । सुरत्नपणाचा पाहों हेत ।
तुझ्या स्त्रिया अठरा शत । भिक्षा मागें तयांपासीं ॥११५॥

अलक्ष आदेश निरंजन । ऐसा सवाल मुखें वदोन ।
अंतःपुरांत संचार करोन । भिक्षा मागें बाळका तूं ॥११६॥

शिंगीनाद वाजवूनि हातीं । भिक्षा दे माई वदोनि उक्ती ।
ऐशापरी भेटोनि युवती । तपालागीं जाईं कां ॥११७॥

मग अवश्य म्हणोनि नृपनाथ । संचार करी अंतःपुरांत ।
अलक्ष निरंजन मुखें वदत । माई भिक्षा दे म्हणतसे ॥११८॥

तें पाहूनि त्या युवती । महाशोकाब्धींत उडी घालिती ।
एकचि कोल्हाळ झाला क्षितीं । नाद ब्रह्मांडीं आदळतसे ॥११९॥

एक हातें तोडिती केशांतें । एक मृत्तिका घालिती मुखांत ।
एक म्हणे दाही दिशा ओस दिसत । दाही विभाग झाल्यानें ॥१२०॥

एक धुळींत लोळती । एक उठूनि पुन्हां पडती ।
एक हृदय पिटोनि हस्ती । आदळिती मस्तकें ॥१२१॥

एक पाहोनि रायाचें स्वरुप । म्हणती अहाहा कैसा भूप ।
सवितारुपी झाला दीप । खद्योतपणीं दिसतसे ॥१२२॥

अहाहा राव वैभवार्णव । कैसा दिसतो दीनभाव ।
कीं मेरुमांदार सोडूनि सर्व । मशक दृष्टीं ठसावला ॥१२३॥

अहा राय हस्तेंकरुन । अपार याचकां वांटी धन ।
आतां कक्षेंत झोळी घालून । मागें कण घरोघरीं ॥१२४॥

ऐसें म्हणोनि आरंबळती । धरणीवरी अंग टाकिती ।
पुन्हां उठोनि अवलोकिती । म्हणती अहा काय झालें ॥१२५॥

असो नृप तो अंतःपुरांगणीं । आदेश निरंजन वदे वाणी ।
मुख्य नायिका लुमावंती राणी । रायापासीं पातली ॥१२६॥

मुखचंद्र गळे बोलूनी । नयनीं अश्रु अपार जीवनीं ।
रायालागीं पाळा घालूनी । वेष्टूनियां बोलती त्या ॥१२७॥

तिचे मागें चंपिका कारंती । उठोनि येतात मागें समस्ती ।
राजस्त्रिया अट्टाहास करिती । धांव घेती मागें लगबगां ॥१२८॥

म्हणती राया असो कैसें । घडूनि आलें ईश्र्वरसत्तेसें ।
परी येथेंचि राहूनि पूर्ण योगास । संपादिंजे महाराजा ॥१२९॥

आम्हां दरिद्रियांचें स्वरुपमांदुस । लोपवूं नका सहसा महीस ।
आम्ही तुम्हांविण दिसतों ओस । प्राणाविण शरीर जैसें ॥१३०॥

हे राया आम्ही स्त्रिया कोटी । परम अंध महीपाठीं ।
तरी आमुची सबळ काठी । टेंका हरुं नका जी ॥१३१॥

तरी येथेंचि योग आचरावा । आम्ही न छळूं विषयभावा ।
परी तव स्वरुपाचि ठेवा । पाहूनि तो शांत करुं कीं ॥१३२॥

जैसें जीर्ण कडतर । परी म्हणावा वैभवी थोर छत्र ।
तेवीं तव आश्रयीं सर्व पवित्र । वैभवमंडण आम्हांसी ॥१३३॥

तरी मानेल तेथें पर्णकुटिका । बांधूनि देऊं जडितहाटका ।
आम्ही बारा सोळा शत बायका । सेवा करुं आदरानें ॥१३४॥

सुवर्णें शिंगी देऊं मढवूनी । आणि रत्नबिकी शैल्या परिधानून ।
कनकचिरी कंथा घालून । हें सुखसंपन्न भोगावें ॥१३५॥

मुक्तरत्नें हिरे माणिक । संगीत करुनि हाटकीं देख ।
त्यातें भूषणमुद्रा अलौकिक । हें सुखसंपन्न भोगावें ॥१३६॥

कनकचीर तेजविपुल । शेले शाली शाला दुशाल ।
स्वीकारा सांडूनि मृगछाल । हें सुखसंपन्न भोगावें ॥१३७॥

लोड तिवासे मंचक सुगम । गादी तोषक अति गुल्म ।
तरी भस्म सन्निधीकरुन । हें सुखसंपन्न भोगावें ॥१३८॥

भिक्षातुकडे सूक्ष्म कठिण । त्यजूनि सेवीं
षड्रसान्न । घृत दुग्ध दहि पक्वान्न । हें सुखसंपन्न भोगावें ॥१३९॥

एकट सेवीं त्यजीं कानन । दासदासी सेवकजन ।
सेवा करितां षोडशोपचारानें । हें सुखसंपन्न भोगावें ॥१४०॥

चुवा चंदन अर्गजासुवास । मार्जन करुं तव देहास ।
धिक्कारुनि तृणासनास । हें सुखसंपन्न भोगावें ॥१४१॥

हत्ती घोडे शिबिका सदन । टाकूनि कराल तीर्थाटनी ।
परी चालला तें दुःख त्यजून । हें सुखसंपन्न भोगावें ॥१४२॥

महाल चोटक संगीत रंगीत । तें सांडूनि विपिनीं पडाल दुःखित ।
तरी तें त्यजूनि रहा येथ । हें सुखसंपन्न भोगावें ॥१४३॥

छत्र चामरें प्रजा अंकित । त्यजूनि फिराल अरण्यांत ।
एकटपणीं त्यजूनि रहा येथ । हें सुखसंपन्न भोगावें ॥१४४॥

मृगाक्षी खंजीरपद्मनयनी । पदचुरिती कोमलपाणीं ।
तरी तृणांकुरशयन त्यजूनि । हें सुखसंपन्न भोगावें ॥१४५॥

चंद्राननी गजगामिनी । बोलती संवाद रसाळ वाणी ।
तरी यांचा त्याग करोनी । हें सुखसंपन्न भोगावें ॥१४६॥

ऐशा स्त्रिया संवादती । परी कोप चढला रायाच्या चित्तीं ।
दूर हो लंडी म्हणोनि उक्ति । धिक्कारीत तयांतें ॥१४७॥

परी त्या मोहें वेष्टूनि बोलत । राया एकटें पडावें अरण्यांत ।
तुम्हांसवें बातचीत । कोण करील महाराजा ॥१४८॥

येरी म्हणे अरण्यपोटीं । सिंगी सारंगी करील गोष्टी ।
स्त्रिया म्हणती आसनदृष्टी । वसन कैंचें हो तेथे ॥१४९॥

राव म्हणे मही आसन । अंबरासारखे असे ओढवण ।
स्त्रिया म्हणती शयनीं कोण । निजेल तुमच्या सांगातीं ॥१५०॥

येरी म्हणे कुबडी फावडी । शयन करितील दोन्ही थडी ।
स्त्रिया म्हणती शैत्य हुडहुडी । कोण निघारीं सांगावें ॥१५१॥

येरी म्हणे अचल धुनी । पेटवा घेईल पंचाग्नी ।
ते सबळ शीतनिवारणीं । होतील योग साधावया ॥१५२॥

स्त्रिया म्हणती अलौकिक । तेथें कोठें परिचारक लोक ।
राज्यासनीं पदार्थ कवतुक । देत होते आणूनियां ॥१५३॥

येरी म्हणे व्याघ्रांबर । आसन विराजूं वज्रापर ।
मग धांव घेती नारीनर । कौतुकपदार्थ मिरवावया ॥१५४॥

स्त्रिया म्हणती मोहव्यक्त । कोणतीं असती मायावंत ।
माय बाप भगिनी सुत । अरण्यांत कैंचीं हो ॥१५५॥

येरी म्हणे विश्र्वरुप । घरघर आई घरघर बाप ।
इष्टमित्र भगिनी गोतरुप । शिष्य साधक मिरवती ॥१५६॥

स्त्रिया म्हणती षड्रसादि अन्नें । विपीनीं मिळतील कोठून ।
येरी म्हणे जीं फळें सुगम । षड्रसादि असती तीं ॥१५७॥

स्त्रिया म्हणती वेंचाया साधन । विपीनीं मिळेल जी कोठून ।
येरी म्हणे ब्रह्मरुपानें । घेऊं देऊं वेव्हारासी ॥१५८॥

स्त्रिया म्हणती फाटल्या कौपीन । पुनः मिळेल ती कोठून ।
येरी म्हणे इंद्रियदमन । विषयीं कांसोटी घालूं कीं ॥१५९॥

स्त्रिया म्हणती फाटल्या कंथां । ते कोठूनि मिळेल जी समर्था ।
येरी म्हणे योग आचरतां । दिव्य कंथा होईल ॥१६०॥

स्त्रिया म्हणती सिंगी सारंगी । फुटूनि गेलिया प्रसंगीं ।
मग गोष्टी करावयाची तरंगी । कोण आहे तुम्हांपाशीं ॥१६१॥

येरी म्हणे सगुण निर्गुण । सिंगी सारंगीं असती दोन ।
आगमनिगमाचे तंतू ओंवून । सुखसंवाद करीन मी ॥१६२॥

स्त्रिया म्हणती कुबडी फावडी । जीर्ण झालिया लागती देशोधडी ।
मग सुखशयनीं निद्रापहुडी । कोण संगीन करील जी ॥१६३॥

येरी म्हणे खेचरी भूचरी उभय । आदेय विदेह प्रकाश स्वरुपमय ।
वाम दक्षिण देऊनि तन्मय । डोळां लावीन निरंजनीं ॥१६४॥

स्त्रिया म्हणती शैल्य तुटून । गेल्या पुन्हां आणाल कोठून ।
येरी म्हणे मोक्षयुक्तिसमान । शैल्यभूषण मिरवीन गे ॥१६५॥

स्त्रिया म्हणती कर्णमुद्रिका । हरपोनि गेल्या नरपाळका ।
मग काय करिशील वनीं देखा । नाथपंथी मिरवावया ॥१६६॥

येरी म्हणे वो खेचरी भूचरी । लुप्तमुद्रा कर्णद्वारीं ।
अलक्ष चाचरी अगोचरी । लेवविल्या गुरुनाथें ॥१६७॥

( चाचरी व अगोचरी दोन्ही योगमुद्रांची नांवे आहेत. )
ऐसें बोलतां उत्तरोत्तर । म्हणे माई भिक्षा देई सत्वर ।
तंव त्या धांवती धरावया कर । कंठी मिठी गालावया ॥१६८॥

ऐसें चांचल्यगुणयुक्त । दृष्टीं पाहूनियां नृपनाथ ।
कुबडी फावडी उगारीत । दूर होईं लंडी म्हणतसे ॥१६९॥

तें गुप्त पाहोनि मैनावती । सिद्धार्थ अन्न घेऊनि हातीं ।
शीघ्र येऊनि पुत्राप्रती । म्हणे भिक्षा घे नाथा ॥१७०॥

मग भिक्षा घेऊनि झोळीं । मातेपदीं अर्पी मौळी ।
मग तेथूनि निघूनि तये वेळीं । नाथापाशीं पातला ॥१७१॥

मग जो झाला स्त्रियांत वेव्हार । तो सकळ सांगितला वागुत्तर ।
मैनावती येऊनि तत्पर । तीही वदे वृत्तांतासी ॥१७२॥

असो उभयतांचा वृत्तांत ऐकून । मान तुकावी अग्निनंदन ।
मग तीन रात्री रायासी ठेवून । बहुत अर्थीं उपदेशिला ॥१७३॥

मग लुमावंतीचा उदरव्यक्त । गोपीचंदाचा होता सुत ।
मुक्तचंद नाम त्याचें । राज्यासनीं वाहिला ॥१७४॥

स्वयें जालिंदरें कौतुक । राज्यपटीं केला अभिषेक ।
मंत्री प्रजा सेवक लोक । तयाहातीं ओपिले ॥१७५॥

राया गोपीचंदा सांगे वचन । बा रे पाहें बद्रिकाश्रम ।
बद्रिकेदारालागीं नमून । तपालागीं तूं बैसें कां ॥१७६॥

लोहकंटकीं चरणांगुष्ठ । देऊनि तपाचे दावीं कष्ट ।
द्वादश वरुषें नेम स्पष्ट । एकाग्रीं रक्षावा ॥१७७॥

ऐसें सांगून तयातें । मग प्रजा लोकादि समस्तें ।
निघाले रायासी बोळवावयातें । कानिफासुद्धां जालिंदर ॥१७८॥

परी प्रजेचे लोक शोक करिती । राया गोपीचंदाचे गुण आठविती ।
नेत्रीं ढाळूनि अश्रुपातीं । रुदन करिती अट्टहासें ॥१७९॥

म्हणती अहा सांगों कायी । नृप नव्हे होती आमुची आई ।
पक्षाखालीं सकळ मही । संबोधीतसे महाराजा ॥१८०॥

ऐसे वर्णूनि तयाचे गुण । आक्रंदती प्रजाजन ।
परी आतां पुरे करा विघ्न । शोकमांदार खोंचला ॥१८१॥

तृणपाषाणादि तरु । पक्षी पशु जाती अपारु ।
राया नृपाकरितां समग्रु । शोकाकुलित मिरवले ॥१८२॥

मग एक कोस बोळवून । समस्त आणिले अग्निनंदने ।
जेथील तेथें संबोखून । आश्र्वासीत सकळांसी ॥१८३॥

परी राया जात ठायीं ठायीं । धांवूनि पाहातां उंच मही ।
म्हणती सोडूनि गेलीस आई । कधीं भेटसी माघारां ॥१८४॥

घडी घडी दृष्टी उर्ध्व करुन । पाहती रायाचे वदन ।
कोणी मागें जाती धांवून । पाहूनि वदन येताती ॥१८५॥

ऐसा राजा जातां दोन कोश । मग सकळ मिरवले एक निराश ।
मन मागें उलटूनि संभारास । ग्रामामाजी संचरले ॥१८६॥

राजसदनीं येऊनि समस्त । सकळ बैसले दीनवंत ।
जैसें शरीर प्राणरहित । एकसरां मिरवलें ॥१८७॥

मग श्रीजालिंदर राजसदनीं । मुक्तचंदा विराजूनि राज्यासनीं ।
मंत्रियातें पाचारुनी । वस्त्रें भूषणें आणविलीं ॥१८८॥

मग जैसें जयाचे महत्व पाहून । तयालागीं भूषणें देऊन ।
प्रेमें गौरवूनि प्रजाजन । बोळविले स्वस्थाना ॥१८९॥

याउपरी अंतःपुरीं जाऊन । सर्व स्त्रियांचें केलें समाधान ।
मैनावतीचे करीं ओपून । समाधानीं मिरवलें ॥१९०॥

मुक्तचंद ओपूनि तियेचे करीं । म्हणें हा गोपीचंदचि मानीं ।
हा शिलार्थ तयाचे परीं । मनोरथ पुरवील तुमचे ॥१९१॥

ऐसें करोनि समाधान । राज्यासनीं पुन्हां येऊन ।
मुक्तचंदाचे हस्तेंकरुन । याचकां धन वांटिलें ॥१९२॥

जालिंदर कानिफा कटकांसहित । षण्मास राहिले पट्टणांत ।
अर्थाअर्थी सकळ अर्थ । निजदृष्टीं पाहती ॥१९३॥

श्रीजालिंदरचा प्रताप सघन । कोण करुं पाहती विघ्न ।
येरीकडे गोपीचंदरत्न । भगिनीग्रामा चालिला ॥१९४॥

तेथे कथा होईल अपूर्व । ते पुढील अध्यायीं ऐका सर्व ।
अवधानपात्रीं घन भाव । कथा स्वीकारा श्रोते हो ॥१९५॥

नरहरिवंशी धुंडीसुत । मालु संतांचा शरणागत ।
तयाचे रसनेसी धरुनि हेत । अवधानपात्रीं मिरवावें ॥१९६॥

स्वति श्रीभक्तिसार । समंत गोरक्षकाव्य किमयागार ।
सदा परिसोत भाविक चतुर । सप्तदशाध्याय गोड हा ॥१९७॥

श्रीकृष्णार्पणमस्तु ॥ शुभं भवतु ॥ श्रीरस्तु ॥

॥ श्रीनवनाथभक्तिसार सप्तदशाध्याय संपूर्ण ॥

