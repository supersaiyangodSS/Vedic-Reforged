श्रीगणेशायनमः ॥

ॐ नमोजी गुरुराया । भवच्छेदका पळवीं माया ।
श्रीज्ञानेश्र्वरा सदयहृदया । मम किंचित नाम मिरविशी ॥१॥

अघा हे ज्ञानदिवटी । आम्हा साधकां जे दिठी ।
मिरवला आहेसी पूर्णकोटी । हितकारक महाराजा ॥२॥

तरी मागिले अध्यायीं कथन । विधियुक्त वीरभद्र केला प्रसन्न ।
आणि स्वर्गवासातें भोगून । महीलागीं मच्छिंद्र उतरला ॥३॥

आणि वज्रावटिके वज्र भगवती । तोषविलें स्नानाप्रती ।
उष्णोदकीं भोगावती । जगामाजी मिरविली ॥४॥

यापरी द्वारका करुनि तीर्थ । गोमतीं स्नानविधी यथार्थ ।
करुनियां द्वारकानाथ । प्रसन्न चित्तीं आगळा ॥५॥

त्यावरी आला अयोध्येसी । तरी श्रोतिया कथा परियेसीं ।
स्नान करुनि शरयूतीरासी । रामदर्शना जातसे ॥६॥

तों पशुपतराव तया ग्रामीं । रामवंशांत पराक्रमी ।
तो देवालयीं पूजेलागुनी । आला होता संभारें ॥७॥

अपार सैन्य जें भोंवतीं । सदनीं तुरंगमें राबती ।
छत्रचामरें कळसदीप्ती । लाजविती भानूतें ॥८॥

वाजी गज यांचे रंग आणिक । तेही चपळ अलोलिक ।
वाताकृती लक्ष एक । तयाभोवतें फिरताती ॥९॥

सकळ वाजी श्रृंगारयुक्त । जडित पाखरा हाटकवत ।
रत्नकोंदणीं हार लखलखीत । कीं नक्षत्रमणी मिरवले ॥१०॥

त्यांतही झळकत झालरीयुक्त । गुणीं ओविले अपार मुक्त ।
कोणी विराजत गंगावत । शुभ्रतेजीं मितवले ॥११॥

ग्रीवे माळा रत्नवती । हाटकासी जे ढाळ देती ।
रत्न नोहे तेजगभस्ती । चमूलागी मिरवला ॥१२॥

पदीं पैंजण रुणझुणती । कीं वीरांची वीरश्री वाचे वदती ।
कीं शत्रुगणींच्या अपार पंक्ती । ब्रीद म्हणती विभांडूं ॥१३॥

ऐशियापरी वाजी ते हौसे । कीं चिंतल्या ठायीं दाविती वास ।
अतिवातचपळगतीस । सर सर म्हणती माघारा ॥१४॥

अगा ते वाजी न म्हणूं महीचे । कीं इंदुबंधुरत्न उदधीचे ।
विशाळ शुक्तीकापात्र अब्धीचें । मुक्त करुनि आणिले ते ॥१५॥

याचकनीती विकासूनि अवनीं । हत्ती मिरवती पृतनेलागुनी ।
विशाळ गंडस्थळ दंतकदनी । चूडे सुवर्ण मिरवलें ॥१६॥

हाटक व्यक्त त्यां भूषण । हौदे अंबारिया देदीप्यमान ।
कीं पृतनामहीचे नग ते पूर्ण । भावनीं ऐसें पाहे कां ॥१७॥

अपार सैन्य बहु संभार । पाहतां उचलिले जे गिरिवर ।
कीं पर्वत माथां तरुशृंगार । तैशा पताका गजपृष्ठीं ॥१८॥

एकाहूनि एक अधिक । महारथी ते युद्धकामुक ।
दहा सहस्त्र रायासवें लोक । युद्धकामुक असती ॥१९॥

परी युद्धशास्त्री चतुर सुगम । कीं परमशक्तीस देती दम ।
ऐसे प्रतापीक स्तोम । इंद्रसुखा आगळे कीं ॥२०॥

पायींचे पायदळ अपार । वस्त्राभरणीं मंडिताकार ।
छडीदार आणि चोपदार । जासूद हलकारे मिरवती ॥२१॥

हेमभूषणीं मुक्तमाळा । सकळ पाइकां झळकती गळां ।
जडितरत्नीं अति तेजाळा । हेमालंकार करकमळीं ॥२२॥

दाहीं अंगुळीं मुद्रिका गहन । हेमयुक्तें ते मिरवती श्रवण ।
पहातेपणीं राणीवपण । भार पडेल लोकातें ॥२३॥

असो ऐशी अपार संपत्ती । मिरवला पाशुपत अयोध्यापती ।
ते सकळ दाटी देवळाभोंवतीं । राजीराजीने मिरवली ॥२४॥

त्यांत श्रीरामदर्शनाकारण । जाता झाला योगद्रुम ।
परी ते द्वारपाळ परम । नाथालागीं बोलत ॥२५॥

परम पाप संचल्या तुंबळ । तेव्हां मिरवे द्वारपाळ ।
प्रथम धर्मालागीं काळ । अधर्मपरी मिरवतसे ॥२६॥

त्या धर्मद्वारींचे म्हणती श्र्वान । ते द्वारपाळ द्वाररक्षण ।
आपण बुडुनि यजमाना । बुडवूं पाहती निश्र्चयें ॥२७॥

महानष्ट जातां समोर । कदा न म्हणती लहानथोर ।
न भीड चित्तीं परम निष्ठुर । वाचे कठोर बोलती ॥२८॥

सप्तजन्म तस्करनीती । शत ब्रह्महत्या जया घडती ।
तेव्हां तो पावे द्वारपाळ क्षितीं । धर्मविनाश रायाचा ॥२९॥

ऐसियेपरी द्वारपाळ । राजद्वारीं असती सकळ ।
मच्छिंद्र जातां उतावेळ । हटकूनि डंभ केली असे ॥३०॥

तीव्र वाचे बोलती वचन । म्हणती कान फाडूनि बुद्धिहीन ।
कोठें जासी तांतडीनें । मतिमंदा हे मूर्खा ॥३१॥

हे भ्रष्टा तूतें कैसें कळेना । कीं राव आला आहे दर्शना ।
त्यात तूं जासी बुद्धिहीना । सर परता माघारा ॥३२॥

ऐसें म्हणूनि निष्ठुर वचन हातीं । लोटिलें मच्छिंद्रनाथाप्रती ।
येणेकरुनि परम चित्तीं । विक्षेपातें पावला ॥३३॥

परी तो सर्वज्ञ संतापासी । विवेक अर्गळा घाली त्यासी ।
तो म्हणे सेवकांसीं । संवाद करणें विहित नव्हे ॥३४॥

पतिस्वाधीन पतिव्रता । कीं पात्रसोई वाहे सरिता ।
तेवीं बुद्धि करुनि पाशुपता । सेवक सेवा आव्हानिती ॥३५॥

कीं सुईमागें गुंतोजातां । कीं मित्रामागें रश्मी येतां ।
तदनबुद्धि पाशुपता । सेवक सेवा आव्हानिती ॥३६॥

कीं रत्नामागे सकळकळा । माउलीसवे आव्हानूं बाळा ।
तदनबुद्धि अयोध्यानृपाळा । सेवक सेवा आव्हानिती ॥३७॥

कीं माळी मळ्याचा योजूनि पंथ । सयुक्त सोडी उदक आत ।
तदनबुद्धि पाशुपत । सेवक सेवा आव्हानिती ॥३८॥

ऐसिये शब्दां सद्गुणवाणी । बोधी सकळां विवेकखाणी ।
बंधनीं निर्मूनि विक्षेप मनाचे चरणीं । घालितां झाला महाराज ॥३९॥

परी बुद्धिप्रकरण । आणिक सुचलें तयाकारण ।
कीं सेवकांतें काय बोलून । शिक्षा देऊं राजातें ॥४०॥

एक रांव आर्हा टिता । संपूर्ण सेवकां दाटे व्यथा ।
जेवीं गवसणी मित्रा घालितां । रश्मी आतुडती सहजचि ॥४१॥

शरीरीं कोठें घालितां घाय । परी सर्वोपरी दुःख होय ।
तदनुशिक्षा योजितां राया । दुःख मिरवी पृतनेतें ॥४२॥

ऐसें योजूनि मच्छिंद्रनाथ । भस्मचिमुटी कवळी हाता ।
स्पर्शास्त्रमंत्रप्रयुक्ता । रामनामीं जल्पला ॥४३॥

येरीकडे पाशुपत । देवा बद्धांजुळी होऊनि प्रणत ।
रामासन्मुख दंडवत । महीं मस्तक ठेवीतसे ॥४४॥

तों स्पर्श मग येऊनि निकट । करिता झाला अंग झगट ।
झगट होतां महीपाठ । भाळा सहज झालीसे ॥४५॥

राव उठूं पाहे क्षणीं । परी सुदृढ युक्त न सोडी मेदिनी ।
भाळपदादी उभयपणीं । महीयुक्त झालीं तीं ॥४६॥

करितां यत्न बहुतांपरी । परी विभक्त नोहे कदा धरित्री ।
बहु श्रमला नानापरी । उपाय कांही चालेना ॥४७॥

मग बोलावूनि सेवकमंत्री । वृत्तांत सांगे झाल्यापरी ।
म्हणे कदा न सोडी धरित्री । व्यक्त झाली सर्वस्वें ॥४८॥

परी मंत्री बुद्धिमंत । एकटाचि तेव्हां बाहेर येत ।
सेवकां पुसे रळी मात । कोणी कोणातें झाली कां ॥४९॥

मनांत म्हणे कोणी जाती । आला असेल नगराप्रती ।
गांजिला असेल राजदूतीं । म्हणून क्षोभला असेल तो ॥५०॥

मग त्यातें क्षोभ न येतां । क्षोभ वरिला श्रीभगवंता ।
तयाचे साधु जगीं छळितां । क्रोध नावरे देवासी ॥५१॥

महीं श्रेष्ठ तो अत्रिनंदन । परी उगेंचि क्षोभवूनि आपुलें मन ।
श्रीअंबऋषींचे केले छळण । तरी न साहे देवातें ॥५२॥

तेणें सुदर्शन लावूनि पाठीं । गर्भ सोसी आपण जगजेठी ।
तस्मात् भक्त गांजिल्यापाठीं । कदा न राहवे देवातें ॥५३॥

भजनीं प्रेमा प्रल्हादबाळा । परम आवडे तमाळनीळा ।
दानवीं गांजितां उतावळा । कोरडे काष्ठीं प्रगटला ॥५४॥

धर्महवनीं मंडूकबाळ । तप्तोदकीं केले शीतळ ।
तस्मात् संकटी भक्त प्रेमळ । कदा न राहवे देवातें ॥५५॥

रणीं होतां कडकडाट बहुत । पक्षिजोडा बाळें टाकूनि जात ।
बाळकांनीं स्मरतां रमानाथ । करिवंटा टाकी तयांवरी ॥५६॥

पारधी पक्षिप्राणहरणीं । व्याळरुप झाले चक्रपाणी ।
तस्मात् दासाचा छळ कोणीं । कदाकाळीं करुं नये ॥५७॥

जळीं पदातें नक्र ओढी । स्मरतां धांवला अतितांतडी ।
सुदर्शन प्रेरुनि घाली उडी । निजदासा रक्षावया ॥५८॥

याचि नीतीं कोणें दूतीं । गांजिली असेल हरिभक्ती ।
म्हणूनि लोभे सायक हातीं । हरीनें वरिला असेल कीं ॥५९॥

ऐशी भावना आणूनि चित्तीं । शोध करीतसे पृतनेप्रती ।
शोध सोचिता द्वारा निगुती । वृत्तांत तो प्रविष्ट झाला ॥६०॥

मंत्री वृत्तांत ऐकूनि कानीं । शोधूनि काढी मच्छिंद्रमुनी ।
धन्य मंत्री तो शोधप्रकरणीं । अर्थपैशुन्य निवडिता ॥६१॥

अहो तो मंत्री नोहे मोहरा । अमृत घेऊनि सांडी मदिरा ।
कीं चिंता मणिराज अधीरा । राजचिंताहरणार्थ ॥६२॥

तन्न्यायें तो सुघडकरणी । त्वरें लागला मच्छिंद्रचरणीं ।
मग म्हणे महाराजा औदार्यपणीं । कृपादान ओपावें ॥६३॥

तुम्ही संत ते स्नेहभरित । पूर्णशांतीचे भांडारयुक्त ।
औदार्य सांगतां नाहीं मित । अपराध क्षमा करावा ॥६४॥

मेघ जरी उदार म्हणावा । तोही समता न करी संतभावा ।
मेघ विसरे दातृत्चमाया । तेवीं संत नोहे तो ॥६५॥

जरी परिसाची उपमा देऊं । तो लोहातेचि देत हाटकभाऊ ।
इतर धातूसी होत परिभवू । न चले शक्ती तयाची ॥६६॥

कल्पतरु जरी करावा समान । शुभाशुभ दावी रत्न ।
तेवीं नोहे संतजन । शुभचिन्हेंचि वांछिती ॥६७॥

ऐसें बोलतां मच्छिंद्रनाथ । प्रसन्न झाले स्वचित्तांत ।
क्रोध आवरुनि होतां शांत । प्रसाद देऊं म्हणतसे ॥६८॥

मग करीं कवळूनि भस्म चिमुटी । विभक्त अस्त्र मंत्रपोटीं ।
कविराज जल्पतां होटीं । धरा चिमुटी सोडीतसे ॥६९॥

राव उठूनि बैसे धरित्री । वेगीं पाचारीतसे सुहितमंत्री ।
सवेंचि येऊनि झडकरी । दूती राजाज्ञा निवेदिली ॥७०॥

पत्रिके बोलावूनि निकट दूत । विचारुनि घेतो राजक्षेमांत ।
तंव ते शुभवार्ता सांगत । कल्याणें राजा विराजला ॥७१॥

मग मच्छिंद्राचा धरुनि पाणी । मंत्री नेत तया लागुनी ।
प्रवेश होता तये क्षणीं । वृत्तांत रायातें निवेदिला ॥७२॥

रायें ऐकूनि सकळ वृत्तांत । मच्छिंद्र चरणीं भाळ अर्पीत ।
अति गौरवें स्नेहभरित । नाम पुसे तयाप्रती ॥७३॥

येरी म्हणे नरेंद्रपाळा । मज मच्छिंद्र म्हणती तान्हुल्या बाळा ।
रायें ऐकूनि वृत्तांत सकळा । मच्छिंद्र चरणीं प्रेरीतसे ॥७४॥

पूर्वी मच्छिंद्रकृतिरत्न । सांठवलें श्रवणाकारणें ।
तेणेकरुनि दर्शनभूषण । स्वीकारावयासी पहातसे ॥७५॥

ऐसी इच्छा अब्धापाठीं । तो मच्छिंद्रचंद्र देखीला दृष्टी ।
मग परम मनीं आनंददाटी । चित्रपात्री हेलावली ॥७६॥

मग सुखासनें सिद्ध करुन । राजाने मच्छिंद्राचा हात धरुन ।
आपुले सभास्थानीं नेऊन । कनकासनी बैसविला ॥७७॥

षोडशोपचारें पूजन । अर्पिता झाला तन मन धन ।
वरी परम आदरें भक्तिरत्न । मच्छिंद्रनाथ ओपीतसे ॥७८॥

सदा सर्वदा आसनीं शयनीं । गमनीं भोजनीं जोडूनि पाणी ।
निरंतर उभा सेवेलागुनी । अन्य कांहीं सुचेना ॥७९॥

ऐसिया भक्तीचा पाहतां पाठ मच्छिंद्रकृपेचा लोटला लोट ।
म्हणे कोण नरेंद्र कामनालोट । कवण चित्तीं दाटतसे ॥८०॥

येरु म्हणे जी योगद्रुमा । मी सूर्यवंशी पाशुपतनामा ।
राम अवलाद कुशपत्नीधामा । अवलाद देह असे हा ॥८१॥

तरी वडील माझा विजयी ध्वज । श्रीराम अवतरे तेजःपुंज ।
मातें भेटवी महाराजा । मित्रकुळाचा टिळक जो ॥८२॥

येरी म्हणे रे भाऊका दिठीं । आतां करितों तयाची भेटी ।
मग सभेबाहेरी तपोजेठी । राया घेऊनि येतसे ॥८३॥

उभा राहूनि राजांगणीं । धूमास्त्र मंत्र जल्पे वाणी ।
भस्मचिमुटी संजीवनी । अर्कावरी प्रेरितसे ॥८४॥

तेणें ध्रुव खगमंडळ संपूर्ण । धूम्रे भरुनि गेले गगन ।
दिशांसह अर्क संपूर्ण । झांकाळूनि पैं गेला ॥८५॥

धूम्रास्त्रानें भरले नयन । नेत्र पुसीतसे सारथी अरुण ।
धूम्र संचारोनि मुखाकारण । कासावीस होतसे ॥८६॥

तें पाहुनि सविताराज । म्हणे अस्त्रविद्ये धूम्र विराजे ।
क्षत्रिय कुळांतील नरेंद्र ओजें । तेणें प्रेरली ही विद्या ॥८७॥

मग तो महाराज जगलोचन । कवळूनि सायका चढवूनि गुण ।
वायुअस्त्र शर निर्मून । सोडिता झाला महाराजा ॥८८॥

तंव तो शर प्रतापवंत । लवकरी प्रगटवी स्थावर मारुत ।
तेणें मंदराचळ पर्वत । हालूं पाहती डगडगां ॥८९॥

गगनापासूनि महीपर्यंत । प्रगट झाला प्रलयवात ।
तरु उचंबळूनि नभीं भ्रमत । पक्षी जेवीं भूगोलातें ॥९०॥

ऐसा वात होतां प्रगट । धूम्रें फुटला दिशापाट ।
सदनालागीं निर्मळ वाटे । गमन करितां येईना ॥९१॥

तें पाहुनिया योगद्रुम । जल्पता झाला अस्त्र उत्तम ।
तें पर्वतास्त्र विशाळ प्रकाम । आड झालें रथातें ॥९२॥

विशाळपणीं सांगूं कितुलें । कीं मंदराचळचि दुजे उगवले ।
तेणे मार्ग कुंठित जाहले । वातचक्राचे महाराजा ॥९३॥

मग ते अस्त्रीं नारायण । पर्वत पाहतां विशाळपणें ।
मग वज्रास्त्रसंधान । करिता झाला अर्क तो ॥९४॥

तंव वज्रास्त्र अतिकठिण । पर्वतमाथें गेले भेदून ।
तेणें घायें शतचूर्ण । त्वरें झाले नगराज ॥९५॥

पर्वत चूर्ण होतां निगुतीं । तें पाहुनि मच्छिंद्रजती ।
भ्रमी अस्त्र योजूनि उपरती । मित्र भागीं सांडीतसे ॥९६॥

तें अस्त्र होतां स्पंदनी प्रविष्ट । वाजींसह अरुण झाला भ्रमिष्ट ।
सांडूनि रहाणीची नित्य वाट । स्पंदन नेती भलतीकडे ॥९७॥

तें पाहूनियां द्वादशनामी । ज्ञानशराच्या न उरल्या गुणऊर्मी ।
तेणें करुनि भ्रमें प्रकामी । नाशाप्रती पावतसे ॥९८॥

जैसा पेटला पावक । त्यावरी सोपविलें सकळ उदक ।
मग तो उरे केवीं दाहक । तेवीं अर्का झाले असे ॥९९॥

कीं अज्ञानपण साधकाचें । श्रीसद्गुरु निवारीत वाचें ।
अंगीं भूषण ज्ञानपणाचें । बोधगुणीं गोवीतसे ॥१००॥

कीं सदनांत दाटला अंधार अपार । तो दीप उजळितां होतो दूर ।
तन्न्यायें श्रीभास्कर । ज्ञानेश्र्वरा प्रेरितसे ॥१०१॥

तेणें उडवूनि भ्रमिष्टपण । सुपंथसुपंथा करी गमन ।
तें मच्छिंद्रनाथें दृष्टीं पाहोन । वाताकर्षण जल्पत ॥१०२॥

वातास्त्र आकर्षण सबळ । वायुवक्रीं भेदिलें तुंबळ ।
मग वाजींचे आणि सारथ्याचे तये वेळ । श्वासोच्छवास राहिले ॥१०३॥

आणि जो प्रत्यक्ष चंडीकरण । तोही दाटला श्वासेंकरुन ।
वायुचक्री गेले आटून । रथ उलथोनि पडियेला ॥१०४॥

वायुचक्राचा ज्यासी आधार । तों आधार तुटतांचि सत्वर ।
स्वर्गाहूनि उर्वीवर । आदळला स्यंदन तो ॥१०५॥

महीं आदळतां दिव्य रथ । खालीं पडला श्रीआदित्य ।
स्यंदनीं वाजी अति होत । कासाविस श्वासानें ॥१०६॥

परी महीं पडतां तेजोराशिपाळ । महीं मातला अति अनळ ।
तेणें दाहूं पाहे सकळ । महीवरले उद्भिज्ज ॥१०७॥

तें पाहूनि मच्छिंद्रनाथ । जलदास्त्र स्मरे त्वरित ।
तेणेंकरुनि अपरमित । जलवृष्टी होतसे ॥१०८॥

परी आदित्य पडतां निचेष्टित । परम घाबरले स्वर्गदैवत ।
मग विमानयानीं होऊनि त्वरित । मच्छिंद्रापाशीं पातले ॥१०९॥

ब्रह्मा विष्णु आणि शिव । वरुण अश्विनी कुबेर देव ।
सुरवर अनादि सकळ गंधर्व । महीलागीं पातले ॥११०॥

सत्यलोक तपोलोक । अतळ वितळ सुतळादिक ।
संकटीं पडला एक अर्क । लागवेगीं धांविन्नले ॥१११॥

जैसे सकळ तरुवरतीं । चहूंकडूनि पक्षी येती ।
तन्न्यायें महीवरती । सकळ देव उतरले ॥११२॥

मग महाराजा क्षीराब्धिजांवई । धांवूनि मच्छिंद्र धरिला हृदयीं ।
म्हणे हा आदित्य कोण न्यायी । संकटीं तुवां योजिला ॥११३॥

याउपरी करुनि नकस्कार । विष्णुतें देत उत्तर ।
म्हणे महाराजा पाशुपतवीर । आदित्यकुळीं असे हा ॥११४॥

ऐसें असतां यथार्थ । वंशजासी न पाहे हा आदित्य ।
तस्मात् वडिलांची धर्मनीत । ऐसेपरी असावी कां ॥११५॥

जिया मातेने बालकांचे संगोपन । तिया रोषाची केली पाखरण ।
मग ती माता काय म्हणून । लावेपरी मिरवावी ॥११६॥

स्वामी सेवकां अमित्र मानी । मग कार्य कैचें येत घडोनि ।
सदा संशयाची गवसणी । उभयचित्तीं मिरवतसे ॥११७॥

तस्मात् राय पाशुपती । नावडे या आदित्याप्रती ।
म्हणूनि ऐसा वैकुंठपती । चर्याभाग रचियेला ॥११८॥

आणिक एक मम वागुत्तरासी । साबरीविद्या कवित्वराशी ।
सूर्यनामें मंत्र उपदेशी । प्रसन्न असावें अर्काने ॥११९॥

याउपरी आणिक आहे चोज । सूर्यवंशीं विजयध्वज ।
तो पाशुपतातें श्रीराम आज । भेटवावा महाराजा ॥१२०॥

ऐसेपरी कामना मनीं । वेधली आहे चक्रपाणी ।
पाशुपतरायाचें प्रेमवदनीं । गुंती पावलों भक्तीनें ॥१२१॥

नवराणिवासह माझा काम । पूर्णते आणा मेघश्याम ।
ऐसें बोलता योगद्रुम । हरी उत्तरा स्वीकारी ॥१२२॥

म्हणे बा रे योगद्रुमा । जो जो काय वेधला काम ।
तो तूं पावशील कल्पद्रुमा । परी सावध करी अर्कातें ॥१२३॥

बा रे सूर्यनामीं मंत्र । जगीं होतील प्रविष्ट पवित्र ।
तै रवकष्टानें येऊनि मित्र । कार्य करील लोकांचे ॥१२४॥

ऐसें बोलूनि चक्रपाणी । करतळा कर देत वचनीं ।
म्हणे बा रे भास्कर मंत्रालागुनी । वरदाता झालासे ॥१२५॥

बा रे तव मंत्र लोकोपकार । नामस्मरणीं होता नर ।
तेणेंचि पातक योग भद्र । सकळ जनांचे मिटतील ॥१२६॥

सहज सूर्याचें वदतां नाम । सकळ पातकें होतील भस्म ।
तैशांत मंत्रप्रयोग उत्तम । कार्यालागीं दुणावेल ॥१२७॥

नाममंत्रयुक्त प्रयोग । त्यावरी तव वाणी पवित्र अभंग ।
त्याहीवरती वरद चांग । प्रत्यक्ष दैवतें मिरवतील ॥१२८॥

तरी बा सोळा राशी पावलें । सुवर्ण जडावासी गमले ।
तें भूषण मोला चढलें । मान्य केवीं होईना ॥१२९॥

तरी या कामा कदा आळस । होणार नाहीं महापुरुष ।
आम्ही सर्व देत तव वचनास । उतरलों आहों महाराजा ॥१३०॥

वीरभद्राचे समरंगणीं । आणी नागपत्रअश्र्वत्थस्थानीं ।
तूतें ओपूनि वरदवाणी । तुष्ट केलें आधींच ॥१३१॥

तरी आतां संशय । सांडूनि अर्का जीववावें ।
याचि रीतीं देव अवघे । गौरविती मच्छिंद्रा ॥१३२॥

जैसे एका चंद्राबुसाठी । न्याहाळिती चकोर पाठी ।
तेवीं जगलोचना दिठीं । सकळ देव गौरविती ॥१३३॥

मच्छिंद्र म्हणे पाशुपतराया । आधी दावीन राम काया ।
तेव्हांचि समाधान तरी राया । मम चित्तांत ओसंगी ॥१३४॥

ऐसी ऐकतां मच्छिंद्रवाणी । सौमित्रासह सगुणी ।
प्रगट झाला कोदंडपाणी । भावे मस्तक ओपिलें ॥१३५॥

मग राममूर्ती प्रगट होतां । शिवासी आनंद वाटला चित्ता ।
जयानें राया पाशुपता । आनंदसरिता उचंबळली ॥१३६॥

मच्छिंद्रें देखता कोदंडपाणी । भावे मस्तक ओपिलें चरणीं ।
रामें प्रेमें धरुनि वक्षःस्थानीं । मच्छिंद्रनाथ कवळिला ॥१३७॥

पाशुपतराव भाविक पूर्ण । तोही वंदी श्रीरामचरण ।
राम त्यातें हृदयीं धरुन । धन्य वंश म्हणतसें ॥१३८॥

यावरी मच्छिंद्र जोडोनि दोन्ही हस्त । नम्रोत्तरीं स्तवूनि रघुनाथ ।
गौरवोनि रामा बोधत । हे रघुत्तमा महाराजा ॥१३९॥

तव नामें अनंत असती । तेवीं त्यांत रामनाम गंगा वसती ।
सर्वांत श्रेष्ठ सीतापती । ग्रंथामाजी निवेदिलें ॥१४०॥

त्याही ग्रंथां नाहीं मिती । परी तव नामें शुभ ते असती ।
तेवी माझ्या कवित्वाप्रती । वदनपात्रीं विराजिजे ॥१४१॥

साबरीविद्येचें अपार वचन । मंत्रप्रयोगीं कवित्व पूर्ण ।
जेथें येईल तुझें नाम । तेथें कार्य करावें समग्र त्वां ॥१४२॥

तव नामीं होतां मंत्रोच्चार । तें त्वां कार्य करावें समग्र लवकर ।
तरी प्रांजळ चित्ती देवीं कर । मम करीं ओपावा ॥१४३॥

चित्तीं असेल जरी अवमान । तरी सज्ज करीं कां कोदंडबाण ।
माजवोनि आतां समरंगण । नृत्य करु रणांगणीं ॥१४४॥

श्रीराम म्हणे मच्छिंद्रा ऐक । तूं तिहीं देवांचा वरदायक ।
श्रीदत्तात्रेय प्रतापार्क । अवतार तिघा देवांचा ॥१४५॥

आणि नरसिंह अवतार पूर्णब्रह्म । ते तुज वश्य आहेत योगद्रुमा ।
तेथें मी कां नसावें साह्यार्थकामा । साह्य असो तुज आतां ॥१४६॥

तुझ्या मंत्रीं माझे स्मरण । होतांचि कार्य करीन ।
बावनवीरांत सबळ आचरण । मंत्रप्रयोगीं दावीन मी ॥१४७॥

ऐसी वदूनि वरदवाणी । भाष देत मच्छिंद्रपाणी ।
मग म्हणे हे योगधामी । मज तुज ऐक्य असे कीं ॥१४८॥

तूं विष्णूचा अवतार । जो कविनारायण महाथोर ।
तस्मात् तुझें शरीर । ऐक्यत्व असें या लोकीं ॥१४९॥

ऐसें बोलोनि कौसल्यासुत । धन्य म्हणवूनि ग्रीवा तुकावीत ।
यावरी बोले सावध आदित्य । वेगें करीं तपोराया ॥१५०॥

एक  मित्रावांचूनि धरणी । झाली असे दिनवाणी ।
तरी योगींद्रा सुखधामीं । मम पूर्वजां मिरवीं कां ॥१५१॥

महीं पडला अंधकार । देव त्रासले समग्र ।
सकळ जगाचा व्यवहार । खोळंबला तपोराया ॥१५२॥

ऐसे ग्लानीं सुढाळ वचन । श्रीराममुखीं ऐकोन ।
तें मच्छिंद्रहृदयीं अपार भूषण । चित्तशक्तीतें मिरविले ॥१५३॥

तेणें परम आनंदवृत्ती । प्रसन्न झाली चित्तभगवती ।
मग वातास्त्रमंत्र देहस्थव्यक्ती । प्रसादातें ओपीतसे ॥१५४॥

वातयुक्त अस्त्र पूर्ण । मुखीं जल्पतां मच्छिंद्रयोगिजन ।
मग सुटी पावोनि वातकर्षण । सुखी केला आदित्य तो ॥१५५॥

मग सावध होऊनि महीं बैसत । दाही दिशा न्याहाळीत ।
तों अपार दृष्टी देखूनि दैवतें । सकळांलागी पाचारी ॥१५६॥

सकळ दैवतें जाऊनि तेथ । नमिला महाराज प्रताप आदित्य ।
यावरी विष्णूलागीं पुसत । क्षत्रिय कोण ऐसा आहे ॥१५७॥

कीं वासना पुन्हां परतून । हरुं पाहत श्यामकर्ण ।
धन्य प्रतापी प्रतापगहन । आजि दावीं कां मजकारणें ॥१५८॥

तरी ऐसें प्रतिज्ञे लागून । कीं युगानुयुगीं असें प्रसन्न ।
तरी तयाचें मुखमंडन । मज भेटीतें आणावें ॥१५९॥

मग मच्छिंद्रातें देव पाचारिती । कीं तुज बोलावीतसे गभस्ती ।
मग चंद्रास्त्र जल्पूनि उक्ती । दर्शना जात मच्छिंद्र ॥१६०॥

मित्र दाहक तो अति सबळ । म्हणूनि चंद्रास्त जपला मच्छिंद्रबाळ ।
तें मागें पुढें परम शीतळ । चंद्रास्त्री मिरवीतसे ॥१६१॥

त्यांत जलदास्त्राचा वर्षाव । होवोनि होत शीतल ठाव ।
ऐसें योजूनि सविताराव । जाऊनिया नमियेला ॥१६२॥

सर्वांतें देखूनि मच्छिंद्रनाथ । धन्य धन्य ऐसें म्हणत ।
कवण नामीं असे पुसत । ग्राम धाम जन्मादि ॥१६३॥

मग विष्णुवनें मुळापासूनि कथा । नामधामादि सांगितली वार्ता ।
कविनारायण महीवरता । मच्छिंद्रनाथ मिरवतसे ॥१६४॥

येरी म्हणे माझा अंश । नवनारायण असती महीस ।
तयांचा अवतार शुभ आम्हांस चांगुलपणीं वाटला हा ॥१६५॥

तरी बा रे मच्छिंद्रनाथा । कवण कामनीं वेधली व्यथा ।
तें मज वदूनि वरदामृता । प्राशन करीं महाराजा ॥१६६॥

कृत त्रेता द्वापारयुग गेलें । परी ऐसें नाहीं केले ।
धन्य तुझा प्रताप असे विपुल । धन्य गुरु तुझा तो ॥१६७॥

येरु म्हणे कर जोडोनी । मम वेधली कामना मनीं ।
साबरीविद्या कवित्वकरणी । कृपा करुनि दाविली ॥१६८॥

परी त्यातें वरद आपुला । असावा ऐसें वाटतें मनाला ।
तरी कृपा करुनि वर त्याला दिधला पाहिजे महाराजा ॥१६९॥

मंत्रप्रयोगी तुझें स्मरण । होता व्हावें दृश्यमान ।
जगाचे कार्य मंत्रसाधन । स्वकष्टानें मिरवावें ॥१७०॥

ऐसी ऐकतां मच्छिंद्रवाणी । अवश्य म्हणे वासरमणी ।
मंत्रप्रयोग स्वयें घेऊनि । कार्य करीन जगाचें ॥१७१॥

ऐसें वदोनि जगलोचनी । भाष देत करतळींवचनीं ।
यावरी पाशुपतराया बोलावुनी । चरणावरी घातला ॥१७२॥

सूर्यवंशीं वीर्यप्रवाह । वंशमालिका सगुण सर्व ।
तुष्ट केला सविताराव । मच्छिंद्रानें ते समयीं ॥१७३॥

वंशमालिका ऐसी ऐकून । संतुष्ट झाला सवितानारायण ।
मग आपुला सिद्ध करुनि स्पंदन । वातचक्रा आव्हानी ॥१७४॥

येरीकडे सकळ देव । विमानयानीं गेले सर्व ।
आपुलालें स्थान अपूर्व । पाहते झाले ते वेळां ॥१७५॥

येरीकडे मच्छिंद्रनाथ कृपें आव्हानूनि पाशुपत ।
निघता झाला करुनि तीर्थ । राममूर्ती वंदूनिया ॥१७६॥

आतां पुढील अध्यायीं कथन । चंद्रागिरि पाहिला ग्राम ।
तेथें गवरांतूनि गोरक्ष काढून । पुन्हा तीर्थे करील कीं ॥१७७॥

नरहरिवंशीं धुंडीसुत । मालू हरीचा शरणागत ।
पुढिले अध्यायीं उत्तम कथेंत । निवेदील श्रोतियांसी ॥१७८॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । अष्टमाध्याय गोड हा ॥१७९॥

श्रीकृष्णार्पणमस्तु ॥ श्रीनवनाथभक्तिसार अष्टमाध्याय संपूर्ण ॥

