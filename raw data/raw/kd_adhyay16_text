श्रीगणेशाय नमः ॥ श्री सरस्वत्यै नमः ॥

जयजयाजी दिगंबरा । आद्यनामें विश्र्वंभरा ।
वर्णितां तुझिया गुणसंभारा । मति अपूर्व होतसे ॥१॥

वर्णितां तुझिया गुणसंपत्ती । वेदभांडारे अपूर्व होती ।
सहस्त्रफणी वाहतां माथीं । शीण वाचे दावीतसे ॥२॥

पंचानन ऐसे धेडे । परी दो अक्षरीं झाले धडे ।
सरस्वतीचें शिणोनि तोंड । करी सांड विलापाची ॥३॥

आठभार उद्भिज्ज देही । कमळपत्रांते पुरे मही ।
सप्ताब्धींची अपूर्व शायी । तव गुणसाररसज्ञ ॥४॥

ऐसा सर्वगुणज्ञ पुरुष । येवोनि बैसला अबद्धमतीस ।
भक्तिसार ग्रंथ सुधारस । स्वयें निर्मिला आपणचि ॥५॥

तरी मागिले अध्यायीं सकळ कथन । कानिफा आणि वायुनंदन ।
युद्धसमयीं ऐक्य होऊन । सुखसागरा मिळालें ॥६॥

यावरी कानिफा स्त्रीदेशांत । गेले श्रीगडमुंडगांवांत ।
तेथे भेटोनि मच्छिंद्रातें । आतिथ्यातें भोगिले ॥७॥

भोगिले परी कैंसे रीतीं । तेंचि ऐका येथूनि श्रोतीं ।
मच्छिंद्राचे काम चित्तीं । एक अर्थी उदेला ॥८॥

कीं कानिफा जाईल स्वदेशांत । श्रीगोरक्षा करील श्रुत ।
मग तो धांवोनि येईल येथ । नेईल मातें येथुनी ॥९॥

तरी गोरक्ष मम शिष्य आहे । ऐसें यासी श्रुत करुं नये ।
अनेक योजूनि उपाय । येथें राहता करावा ॥१०॥

ऐसी युक्ती रचूनि चित्तीं । करावें म्हणे आतिथ्य बहू रीतीं ।
म्हणोनि बोलावूनि बहुत युक्तीं । सकळां मच्छिंद्र सांगतसे ॥ ११ ॥

याउपरी आणिक योजना करीत । कीं विषयीं गोवावा कानिफनाथ ।
मग हा कदा देशांत । जाणार नाहीं सर्वस्वें ॥१२॥

चंद्राननी मृगांकवदनी । पाठवीतसे शिबिरालागुनी ।
परी तो नातळे कामवासनीं । इंद्रियदमनी महाराज ॥१३॥

म्हणाल तरी त्या कैशा युवती । प्रत्यक्ष कामाच्या मूर्ती ।
जयांचे नेत्रकटाक्षें होती । वेडेपिसे देवादि ॥१४॥

जयेचें पाहतां मुखमंडण । तपी सांडिती तपाकारणें ।
येवोनि मुंगी लुंगी होवोन । मागें भ्रमती जपी तपी ॥१५॥

जयेचे अधर पोंवळ्यांपरी दिसती । दर्शन दाळिंबबीज गोमटी ।
गौरवर्ण पिकाघाटी । ग्रीवा दर्शवी बाहेर ॥१६॥

कीं अनंत चंद्राचा प्रकाश जैसा । कीं उडुगणपतीचा द्वितीय  ठसा ।
जयांच्या नखाकृतिलेखा । चंद्रकोरी मिरवल्या ॥१७॥

असो ऐसे स्त्रियांचे वर्ण । कीं भानुचि पावला उदयभान ।
ऐसिया स्त्रिया पाठवोनि स्थान । चेतविती कामासी ॥१८॥

परी तो नातळे महाराज । हा वृत्तांत मच्छिंद्रा कळला सहज ।
मग म्हणे शिष्य कटकाचा समाज । कामवासनीं गोवावा ॥१९॥

ऐसाही यत्न करुनि पाहतां । कामिनींचा श्रम झाला वृथा ।
शिष्यकटकही येईना हाता । उपाय कांहीं चालेना ॥२०॥

 असो ऐसे छळणांत । एक मास राहिले तेथ ।
परी कोपें देव होतां उदित । सहजस्थितीं लोटले ॥२१॥

असो लोटल्या एक मास । मग पाचारुनि मच्छिंद्रास ।
म्हणती आज्ञा द्यावी आम्हांस । स्वदेशासी जावया ॥२२॥

मग अवश्य म्हणोनि मच्छिंद्रनाथ । नानासंपत्ती द्रव्य ओपीत ।
गज वाजी उष्ट्र अमित । द्रव्य बहुत दिधले ॥२३॥

शिबिरें कनाथा पडप थोर । तंबू राहुट्या पृथगाकार ।
शिबिका मुक्ताझालरा छत्र । वस्त्राभरणी भरियेले ॥२४॥

ऐसी ओपूनी अपार संपत्ती । बोळवीतसे मच्छिंद्रजती ।
एक कोस बोळवोनि नमिती । परस्परांसी आदरें ॥२५॥

ऐसें बोळवोनि कटकभार । स्वस्थाना आला नाथ मच्छिंद्र ।
येरीकडे तीर्थवर । करीत आला स्वदेशा ॥२६॥

सहज आले मुक्कामेंमुक्काम । लंघुनि स्त्रीदेश सुगम ।
पुढें गौडबंगाल स्थान उत्तम । नानाक्षेत्रें हिंडती ॥२७॥

परी जया गांवीं जाय नाथ । त्या गांवीं लोक करिती आतिथ्य ।
सर्व पाहूनि भक्तिवंत । उपचारें मिरवती ॥२८॥

इच्छेसम सकळ अर्थ । पूर्ण होऊनि शिष्यसांप्रदायीं होत ।
म्हणोनि वर्णिती कीर्त । मुखोमुखीं उल्हासें ॥२९॥

मग या गावींचे त्या गांवीं लोक । येऊनि नेती सकळ कटक ।
दावूनि भक्तिभाव अलोलिक । बोळविती पुढारा ॥३०॥

ऐसें श्रवंण करीत करीत । कीर्तिमागे केर्ती होत  ।
ती सत्कीर्ती हेळापट्टणांत । प्रविष्ट झाली जगमुखें ॥३१॥

बहुत जनांचे वाचे स्तुती । अहाहा स्वामी ऐसें म्हणती ।
मग राजांगणी ही कीर्ती । हेलावली सेवकमुखें ॥३२॥

कीर्ति ऐकूनि नृपनाथ । पुढें प्रेरिता झाला दूत ।
त्याकरवी उत्तम वृत्तांत । मुनिकटकाचा आणविला ॥३३॥

ते सांगती मुनीचा राजयोग । गांवोगांवीहूनि शिबिरें सुरंग चांग ।
धांवताती घेऊनि मागोमाग । स्वामीलागीं राहावया ॥३४॥

पुढें नाथध्वज येऊन । शिबिरें चालती त्यामागून ।
शिष्यकटकासी मागूनि गमन । कानिफाचे होतसे ॥३५॥

ऐसें मार्गीं करितां गमन । तो येरीकडे जगन्नाथाहून ।
गोरक्ष बंगालदेशांत येऊन । गांवोगांव भ्रमतसे ॥३६॥

तो सहजमार्गी करितां गमन । महीप्रवाही तरुव्यक्त विपिन ।
तया विपिनीं गजकर्णनंदन । सहजस्थितीं भेटला ॥३७॥

तेणें पाहिलें गोरक्षासी । गोरक्षें पाहिलें कानिफासी ।
दृष्टादृष्टी होतां आदेशीं । एकमेकां बोलिले ॥३८॥

करुनि स्थिर शिबिकासन । खालीं उतरला कर्णनंदन ।
मग भरजरी गालिचा महीं पसरुन । गोरक्षासी बैसविले ॥३९॥

आपण बैसे उपसवें नेटी । बोले कानिफा वाग्वटी ।
नाथपंथ हा वरदपुटी । कोण गुरु लाहिला ॥४०॥

हें ऐकून गोरक्षनाथ । मच्छिंद्रजन्मापासूनि कथा सांगत ।
वरदपाणी उदयमित्र । प्रसन्न झाला तयासी ॥४१॥

तरी त्याचा दासानुदास । मी म्हणवितों महापुरुष ।
परी श्रीगुरु कानिफादेहास । गुरु कोण मिरवला तें सांगा ॥४२॥

ऐसे गोरक्ष बोल ऐकून । कानिफा सांगे जालिंदरकथन ।
जन्मापासूनि वर्तमान । दत्तकृपा आगळी ॥४३॥

ऐसे उभयतांचे भाषण । झालिया मिरवलें समाधान ।
म्हणती योग्य आलें घडून । तुम्ही आम्हां भेटलां ॥४४॥

याउपरी कानिफाचित्तीं । कामना उदेली एका अर्थी ।
की मच्छिंद्र गुरु गोरक्षाप्रती । दत्तवरदें मिरवला ॥४५॥

तरी दत्तकृपेचें अनुसंधान । कैसें लाधलें विद्यारत्न ।
कीं कवणरुपीं सहजदर्शन । जगामाजी मिरवती ॥४६॥

तरी याचा शोध करावा । दावूनी आपुल्या गौरवा ।
ऐसें योजूनि सहज भावा । दृष्टी करी भोंवतालीं ॥४७॥

तों दृष्टीसमोर आम्रवन । पक्व फळी देखिलें सधन ।
तेंही पाडाचें पक्वपण । शाखा वृक्षीं विराजल्या ॥४८॥

तें पाहतां कानिफनाथ । म्हणे हे आम्रवन काय शोभत ।
फळें हीं मधुर शाखा व्यक्त । झोंबल्या आहेत ह्या वृक्षीं ॥४९॥

परी ऐसीं फळें सुगम दिसती । तरी भक्षण करावें वाटे चित्तीं ।
यावरी गोरक्ष बोले युक्ती । नको नको म्हणतसे ॥५०॥

याउपरी बोले कानिफा वचन । तोडूनि आणवितो शिष्य धाडून ।
गोरक्ष म्हणे इतुका यत्न । कासयासी करावा ॥५१॥

आतां शिष्य आहेत जवळी । तोडूनि आणावें त्या करकमळीं ।
शिष्य नसतां कोणे काळीं । मग आपण काय करावें ॥५२॥

तरी आतां स्वतः ऐसें करावें । गुरुप्रसादें प्रताप मिरवावे ।
फळे तोडूनि विद्येसी गौरवावें । तुष्ट आत्मा करावा ॥५३॥

ऐसें कानिफा ऐकूनि वचन । जरी तुमचें इच्छितें ऐसें मन ।
तरी आतांचि आणितों तोडून । पक्वपणीं गुरुकृपें ॥५४॥

मग कवळूनि भस्मचिमुटी । विभक्तास्त्र जपे होटीं ।
त्यावरी आकर्षण मंत्रपोटीं । प्रेरित झाला युक्तीनें ॥५५॥

विभक्तास्त्र आकर्षणी । प्रेरितां फेकीं भस्म काननीं ।
तंव तीं पक्वफळें वृक्षावरुनी । पुढें आलीं सर्वत्र ॥५६॥

मग ते शिष्यकटकासहित । फळें भक्षिती मधुर व्यक्त ।
भक्षिल्या पूर्ण तृप्त । क्षाळिले हात जीवनानें ॥५७॥

ऐसे झालिया पूर्णप्रकरणीं । गोरक्ष विचारी ऐसें मनीं ।
म्हणे प्रताप दाविला मजलागुनी । कानिफानें आपुला ॥५८॥

तरी आपण आतां यासी । दावूं विद्या चमत्कारासी ।
ऐसा विचार करुनि मानसीं । कानिफातें बोलतसे ॥५९॥

म्हणे तुम्ही केला पाहुणचार । तरी उत्तरालागीं उत्तर ।
आणिक फळें भक्षूनि साचार । चवी रसने मिरवावी ॥६०॥

ऐसे ऐकोनि तयाचे वचन । म्हणे बोललां तें फार उत्तम ।
तुमच्या शब्दासी करुनि मान । स्वीकारावें तैसेंचि ॥६१॥

मग आकर्षणशक्तीं विभक्तास्त्र । जल्पोन नाथ गोरक्ष पवित्र ।
तों लवंगवनींचीं फळे विचित्र । येऊनि पडलीं पुढारां ॥६२॥

मग ती फळें खात जेठी । रसनेसी पडो पाहे मिठी ।
अहा अहा म्हणे शेवटीं । अमृतसरीं दाटले ॥६३॥

मग ती फळें केलिया भक्षण । शुद्धजीवनें हस्त प्रक्षाळून ।
बैसले आसनीं सुखें येऊन । त्यावरी बोले गोरक्ष तो ॥६४॥

म्हणे खालीं फळें उत्तम राहिलीं । परी जैसीं तैसीं करावी वहिलीं ।
पुन्हां योजूनि वृक्षडाहळीं । पुढें मार्गा गमावें ॥६५॥

याउपरी कानिफानाथ । ऐसा कोण ब्रह्मयाचा सुत ।
पुन्हां निर्मोनि मूर्तिमंत । जैसें तैसें करील ॥६६॥

गोरक्ष म्हणे गुरुपुत्र । जो निस्सीमपणीं आहे पवित्र ।
त्यासी हे करणें अघटित विचित्र । कदाकाळीं नसेचि ॥६७॥

तो दुसरा ब्रह्मा करील उत्पन्न । मग ऐसियाची कथा कोण ।
जो महीच मस्तकीं करिता धारण । तो पर्वताचे ओझे शिणे कीं ॥६८॥

जो अर्कतेजा निवविणार । तो पावक ठिणगीनें पळे सत्वर ।
हृदयीं सांठवितो सप्तसागर । तो थिल्लरोदकें अटकेना ॥६९॥

जो बोलकाजाचे गंभीर चातुरीं । बृहस्पतीतें मागें सारी ।
तों अजारक्षकाते भिवोनि अंतरीं । मौन वरील कां वाचे ॥७०॥

जो आपुलें प्रतापेंकरुनी । क्षीराब्धी करील गृहवासनी ।
तो तक्राकरितां सदैव सदनीं । भीक मागेल केउता ॥७१॥

कीं चक्षूचे कृपाकटाक्षें । पाषाण करी परीस जैसे ।
तो हेमाकरितां काय प्रत्यक्ष । आराधील धनाढ्या ॥७२॥

जयाचे वचनवाग्वटी । मिरविती सकळ देवांच्या थाटी ।
तो आपल्या मोक्षासाठीं । आराधिना भूतासी ॥७३॥

तस्मात् ब्रह्मयाची काय कथा । जो अनंतब्रह्मांडें होय निर्मिता ।
सर्व कर्तव्याचा कर्ता । गुरुकृपेसीं मिरवतसे ॥७४॥

नातरी मुळींच प्रौढीं । गुरु मिरवला ज्याच्या कवाडीं ।
तयाची दैना कोण फेडी । काबाड ( गवत, कडबा ) ओझे वाहे तो ॥७५॥

ऐसें ऐकतां कानिफनाथ । परम क्षोभला खचितार्थ ।
जैसा पावक आज्यसिंचितार्थ । कवळूं पाहे ब्रह्मांडा ॥७६॥

म्हणे हो हो जाणतों तूतें । आणि तुझिया गुरुसहित ।
बहुसाधनीं प्रतापवंत । नरकामाजी पचतसे ॥७७॥

वाचे म्हणविती योगीजन । कर्म आचरती नरकपतन ।
सकळ स्त्रीराष्ट्र वेष्टून । भोग भोगी पापांचा ॥७८॥

जितेंद्रियत्व दावावें जनीं । असोनि भोग चिंती मनीं ।
तया भोगवश करोनि । मेनिकानाथ होवोनि ठेला ॥७९॥

तरी ठाऊक गुरु तुझा । किती बोलसी प्राज्ञी ओजा ।
आतां ब्रह्मयाचें करुनि हीन तेजा । ढिसाळ गोष्टी करितोसी ॥८०॥

प्रथम गुरु तुझा काबाडी । तुझी दैना कोण फेडी ।
आतां सोडोनि सकळ प्रौढी । मार्गालागी क्रमी कां ॥८१॥

ऐसें वचन खडतर बोलणें । गोरक्षातें होतां श्रवण ।
मग म्हणे बोलसी आपण । चावटीपणीं हे भ्रष्टा ॥८२॥

तुझा गुरु जालिमदरनाथ । प्रतापहीन दीन बहुत ।
दशवर्षें आजपर्यंत । नरकीं नित्य पचतसे ॥८३॥

परी त्या सामर्थ्य नाहीं झालें । कीं आपण येथूनि जावें वहिलें ।
नृपसर्पदर्पे वेष्टिले । शक्तिहीन झालासे ॥८४॥

हेळापट्टणीं गौडबंगाल देशीं । वस्ताद मिळाला आहे त्यासी ।
धन्य गोपीचंद प्रतापराशी । लीदगर्तीत पचवीतसे ॥८५॥

तैसा नोहे गुरु माझा । हालवील सकळ ब्रह्मांड चोजा ।
शंकराचें अस्त्र ओजा । करकमळीं मिरवतसे ॥८६॥

अष्टभैरव महादारुण । अजिंक्य देवांदानवांकारण ।
त्यांसी बळें करुनि कंदन । शरणागत आणिलें ॥८७॥

पाहे केवढा मारुतसुत । जेणें विजयी केला रघुनाथ ।
तया मस्तकीं देऊनि पर्वत । उभा केला स्तंभापरी ॥८८॥

वीरभद्र प्रतापतरणी । देवदानवां अजिंक्य करणी ।
तयाचा प्राण कंठी आणुनी । शरणागत तो केला ॥८९॥

द्वादशकळी तीव्र आदित्य । तयाचा उलथोनि पाडिला रथ ।
सकळ देव शरणागत । होऊनि लोटले पायासी ॥९०॥

तरी प्रतापी गुरु ऐसा । भक्त सोडवीत नरकक्लेशा ।
तयाच्या वरदकृपें ऐसा । आतांचि पाहें हे भ्रष्टा ॥९१॥

मग घेऊनि भस्मचिमुटी । मंत्रप्रयोग बोले होटीं ।
संजीवनी ते पीयूषथाटी । सकळ फळांते मिरवली ॥९२॥

ऐसीं सकळ प्रयोगीं फळें संपूर्ण । जैसीं तैसीं ठेली होऊन ।
तें कानिफनाथ पाहून । मनीं शंकीत पैं झाला ॥९३॥

योजूनि सर्वें मुख वोठीं । विस्मय करीत आपुले पोटीं ।
म्हणे धन्य हा प्रतापजेठी । जगामाजी मिरविला ॥९४॥

सकळ टाकूनि विरुद्ध भाषण । धांवोनि दिधलें आलिंगन ।
म्हणे धन्य तूं एक निपुण । गुरुपुत्रता मिरविशी ॥९५॥

परी ऐशा बोलतां विरुद्ध बोला । मातें सर्वज्ञ लाभ झाला ।
शोधित फिरलों जालिंदराला । ठाव लाधला तुजपासीं ॥९६॥

यापरी गोरक्ष बोले वचन । हें बोलिलासी अति अप्रमाण ।
माझा लाभ तुजकारण । तुझा लाभ मज झाला ॥९७॥

ते बोल नव्हे वाईट । दाविते झाले मार्ग चोखट ।
गुप्तगुरुचें उघडूनि कपाट । मार्गदिवटा पैं केला ॥९८॥

तरी आतां उत्तम झालें । दृष्टीं पाहूं गुरुपाउलें ।
ऐसें वदूनि प्रीतीं नमिलें । एकमेकां तें वेळा ॥९९॥

याउपरी गौरनंदन । स्पर्शास्त्र मुखीं जल्पून ।
वृक्षांदेठीं फळें नेऊन । जेथील तेथें जडियेलीं ॥१००॥

मग पुन्हां करोनि नमनानमन । प्रांजळ वर्णित वर्तमान ।
एकमेकांतें विचारुन । आदेश म्हणवूनि जाताती ॥१०१॥

गोरक्ष चालिला स्त्रीदेशांत । कानिफा गौडबंगाली जात ।
हेळापट्टण लक्षूनियां पंथ । कूच मुक्काम साधीतसे ॥१०२॥

परी तीव्र होऊनि अति चित्तीं । म्हणे जातांचि भस्म करीन नृपती ।
अहा जालिंदर गुरुमूर्ती । दुखविली नष्टानें ॥१०३॥

ऐसें म्हणोनि वारंवार । परम क्रोधाचा वैश्र्वानर ।
शिखा डुलवी स्वअंगावर । अहाळूनि पाडावया ॥१०४॥

तन्न्यायें तीव्रमती । चित्तकुंडी पावकस्थिती ।
प्रदीप करोनि नृपआहुती । इच्छूनियां जातसे ॥१०५॥

तच्छिष्यकटकथाटी । गमन करितां वाटोवाटीं ।
तंव हेळापट्टण काननपुटीं । जाऊनियां पोहोंचला ॥१०६॥

तो वृत्तांत रायासी कळला । कानिफा आले गांवाला ।
मग परिवारासहित गोपीचंद वहिला । सवें सामोरा जातसे ॥१०७॥

चित्तीं म्हणे मम वैभवा । योग्य दिसे महानुभावा ।
तरी गुरु हाचि करावा । कायावाचाभावानें ॥१०८॥

सातशें शिष्यकटक भारी । पूर्णयोगी ब्रह्मचारी ।
गज वाजी स्यंदनी स्वारी । जगामाजी मिरवतसे ॥१०९॥

सिद्ध करुनि चमूभार । शिबिकासनें तुरंग अपार ।
अन्य मंडळी वीर झुंजार । रायासवें मिरविले ॥११०॥

रायमस्तकीं एकशत । चंद्राकृती देदीप्यवंत ।
ऐसीं छत्रें वर्णिता बहुत । वाढेल ग्रंथ आगळा ॥१११॥

एक सहस्त्र सातशें मिती । बरोबरीचे सरदार असती ।
तयांचीं छत्रें पंच असती । चंद्रार्की मिरवत ॥११२॥

हेमतगटी झालरा शिल्पयुक्तीं । छत्रकळसाची अपार दीप्ती ।
रत्नखचित अर्का म्हणती । तेज सांडी तूं आपुले ॥११३॥

ऐशा संपत्तिसंभारेसी । ठेंगणें भाविती अमरपदासी ।
मार्गी चालतां मांत्रिकासी । पाचारी तो नृपनाथ ॥११४॥

म्हणती प्रारब्धयोगेंकरुन । येथें पातलें सिद्धरत्न ।
तरी याचा अनुग्रह घेऊन । ईश्र्वरभक्तीं परिधानूं ॥११५॥

हा श्रीगुरु आहें योग्य मातें । माझी संपत्ती भूषणभरतें ।
जगामाजी दिसे सरितें । योगायोग्य उभयतीं ॥११६॥

नातरी गुरु मम मातेनें । योजिला होता कंगालहीन ।
रत्नपति काच आणून । भूषणांते मिरवीतसे ॥११७॥

कीं कल्पतरुच्या बागायतीं । कंटक तरु बाभूळवस्ती ।
कीं अर्कचंद्राचे मध्यपंक्ती । काजव्यानें मिरवावें ॥११८॥

मी भूप माझे पंक्ती । भूपती असावा सर्वज्ञमूर्ती ।
घृतशर्करा दुग्धसरितीं । लवण कैसें वाढावें ॥११९॥

अमंगळ गल्ली कुश्र्चल स्थान । बहुत ज्ञानी पिशाचसमान ।
तो गुरु मातें मम मातेनें । जालिंदर योजिला ॥१२०॥

अहो ती योग्य नसे संगत । काय केलें स्त्रीजातींत ।
परी आतां उदेले उचिताउचित । गुरु कानिफा आम्हांसी ॥१२१॥

ऐसें वदूनि मंत्रिकासी । राव जातसे कटकप्रदेशी ।
घेऊनि सवें संभारासी । षोडशोपचार आदरें ॥१२२॥

ऐसेपरी कटकथाटीं । राव जाय सुगम वाटीं ।
त्या मार्गी योगींद्र जेठी । जाऊनियां मिळाला ॥१२३॥

परी येता देखतांचि गोपीचंद । हृदयीं धडाडला अपार क्रोध ।
परी विवेक अर्गळा अपार । तेणें अक्रोध मनामाजी संचरला ॥१२४॥

आतांचि शापुनि करिन भस्म । परी कार्य तैसेंचि राहील सुगम ।
कोठें श्रीगुरु योगद्रुम । मिरवला तो कळेना ॥१२५॥

परी याचे हातीं कार्य सुगम । उरकोनि घ्यावा मनोधर्म ।
आधीं पाहूनि गुरुचरंपद्म । शासनातें मग ओपूं ॥१२६॥

ऐसा विचार करुनि चित्तीं । स्तब्ध राहिला योगींद्र जती ।
क्रोधानळा समूळ शांती । बोधलक्ष्मी स्थापीतसे ॥१२७॥

जैसे शस्त्रास्त्री निपुण । जेवीं रक्षिती प्रतापवान ।
परी कार्यसंबंधीं देदीप्यमान । दर्शविती लोकांतें ॥१२८॥

तरी प्रथम श्रीगुरुमूर्ती । प्रत्यक्ष करावी याचे हातीं ।
मग क्रोधानळासी दुस्तर आहुती । गोपीचंद योजावा ॥१२९॥

ऐसिये विचारीं शब्दबोधें । कानिफा राहिला स्तब्ध ।
येरीकडे गोपीचंद । चरणावरी लोटला ॥१३०॥

उभा राहिला समोर दृष्टीं । नम्रोत्तर बोले होटीं ।
जोडोनियां करसंपुटीं । विनवणी विनवीतसे ॥१३१॥

हे महाराजा दैवयोगा । मज आळशावरी गंगा ।
वोळलासी कृपाओघा । अनाथा सनाथ करावया ॥१३२॥

तुम्ही कृपाळू संतसज्जन । दयाभांडार शांतिरत्न ।
ज्ञानविज्ञान आस्तिककर्म । गृहस्थांसीं कल्पावें ॥१३३॥

ब्रह्मी पावला तत्त्वतां । षड्गुणासी विषयां दभितां ।
सकळ भोगूनि अकर्ता । मिरवतसां जगामाजी ॥१३४॥

आणि जगाच्या विषयतिमिरीं । ज्ञानदिवटी तेजारी ।
मिरवूनि सुख सनाथपरी । दाविते झाला महाराजा ॥१३५॥

ऐसे साधक याचकमणी । तुम्ही कल्पतरु कल्पनापूर्णी ।
ऐसिये स्थिति जान्हवी जीवनी । बोळविलीत मजवरुती ॥१३६॥

परी श्रीरायाचें वागुत्तर । ऐकूनि कानिफा मनोहर ।
तेणें चित्तशक्तितरुवर । आनंदशांती मिरवली ॥१३७॥

देहीं क्रोधाचा वैश्र्वानर । पेटवा घेत होता अपार ।
तरी रावउत्तराचें सिंचननीर । होतांचि शांति वरियेली ॥१३८॥

मग रायासी धरुनि करी । बैसविला स्वशेजारी ।
मग बोलत वागुत्तरीं । कुशळ असा कीं महाराजा ॥१३९॥

म्हणे राया अनुचित केलें । परी तव भाग्य सबळ पाहिले ।
तेणेंकरुनि शांतीतें वरिलें । मम मानसें महाराजा ॥१४०॥

नातरी अनर्थासी गांठी । पडत होती प्राणासी मिठी ।
परी तव भाग्यउत्तराचे देठीं । शांतिफळें मिरवलीं ॥१४१॥

तरी आतां असो कैसें । वेगीं चाल पट्टणास ।
तेथें सकळ इतिहास । निवेदीन तुज राया ॥१४२॥

मग बैसूनि शिबिकासनीं । काटकासह ग्रामासी येवोनि ।
राये राजसदना आणोनी । कनकासनीं वाहिला ॥१४३॥

वाहिला तरी प्रीतीकरुनी । षोडशोपचारें पूजिला मुनी ।
हेमरत्नीं आणि वस्त्रभूषणीं । नम्रवाणी बोलतसे ॥१४४॥

हे महाराजा योगसंपत्ती । कामना वेधली माझे चित्तीं ।
अनुग्रहीं चोज घेऊनि निगुतीं । सनाथपणी मिरवावें ॥१४५॥

ऐसी वेधककामना चित्तीं । प्रथम भागीं निरवत होती ।
त्यांत उदेली कोपयुक्ती । वैश्र्वानरशिखा ते ॥१४६॥

तेणें आनंदोनि उदयाचा तरु । वोळलासे योगधीरु ।
मग पुढें वासनाफळकारु । प्रेरावयातें पावला ॥१४७॥

नृप म्हणे अर्थ उघडून । चित्तीं मिरवा समाधान ।
नातरी भययुक्त भिरड ( कीड ) पूर्ण । चित्ततरुतें स्पर्शीतसे ॥१४८॥

तरी प्रांजळ करुनि मातें । कृपें ओपूनि अनुग्रहातें ।
आपुला साह्य म्हणोनि सरतें । तिन्हीं लोकीं मिरवावे ॥१४९॥

कानिफा म्हणे नृपा ऐक । मम अनुग्रहाचें उत्तम दोंदिक ( थोरपण ) ।
घेऊं पाहसी भावपूर्वक । परी तुवा भाव नासिला ॥१५०॥

जैसें दुग्ध पवित्र गोड । परी लवण स्पर्शितां परम द्वाड ।
तेवीं तूतें घडूनि बिघड । आलें आहे महाराजा ॥१५१॥

अरे माझा अनुग्रह घ्यावया पाहसी । परी ज्याचा अनुग्रह मजसी ।
तो तूं स्वामी महागर्तेसी ( खोल खड्यांत ) । अश्र्वविष्ठेंत स्थापिला ॥१५२॥

परी तुझें आयुष्य लाग । पूर्वपुण्याचा होता योग ।
म्हणोनि क्रोधानळ मग । शांतिदरीं दडाला हो ॥१५३॥

नातरी महाराज जालिंदर । प्रळयकाळीचा वैश्र्वानर ।
तुझें वैभवाचें अपार नीर । भस्म करिता क्षणार्धें ॥१५४॥

जयाच्या प्रतापाची सरी । कोण करी बोल वागुत्तरीं ।
जेणे स्वर्गदेवतांची थोरी । झाडोझाडीं लाविली ॥१५५॥

मग साद्यंत वराची कथा । तया नृपातें सांगतां ।
तेणेही सकळ ऐकूनि वार्ता । भय उदेलें चित्तांत ॥१५६॥

अंगीं रोमांच आले दाटून । शरीरी कापरें दाटलें पूर्ण ।
मग धरोनि त्याचे चरण । नम्रपणें विनवीतसे ॥१५७॥

म्हणे महाराजा योगवित्त । घडूनि आलें ते अनिचित ।
तरी आतां क्षमा उचित । प्रसाद करा दासावरी ॥१५८॥

या ब्रह्मांडमंडपांत । मजएवढा कोणी नाही पतित ।
अहा ही करणी अघटित । घडूनि आली मजलागीं ॥१५९॥

परी सदैव मायेवरी । शांती धरावी हृदयांतरीं ।
बहु अन्याय होतां किशोरी । अहितातें टेकेना ॥१६०॥

तुम्ही संत दयावंत । घेतां जगाचे बहु आघात ।
अमृतापम मानूनि चित्त । कृपा उचित दर्शवितां ॥१६१॥

जैसा झाडा घातला घाव । एकीं लावणी केली अपूर्व ।
परि उभयतां एकचि छाव । मिरवूं शके जैशी कां ॥१६२॥

कीं सरितापात्रीं नीरओघीं । धुती पूजिती मळसंगी ।
परी एकचि तों उभयप्रसंगीं । मिरवली कीं सरिता ते ॥१६३॥

कीं तस्करा होतां घरांत रिघावा । त्यासही प्रकाश देई जैसा दिवा ।
तन्न्याय संतभावा । मिरवूं जात महाराजा ॥१६४॥

तरी आतां असो कैसें । क्षमावोढण करीं आम्हांस ।
दुष्कृतसरिता प्रवाहीं विशेष । ओढूनि काढीं महाराजा ॥१६५॥

ऐसें ऐकूनि तयाचें वचन । ना भी म्हणे गजकर्णनंदन ।
मग रायालागीं सवें घेऊन । स्वशिबिरातें पातला ॥१६६॥

परी हा वृत्तांत ऐकूनि । परिचारिका धांवल्या तेथूनी ।
त्यांनीं जाऊनि सकळ युवतीलागोनी । मैनावतीतें सांगितलें ॥१६७॥

हे माय वो भक्तिसंपादनी । जालिंदरगुरु तुम्हांलागुनी ।
परी तयाची रायें विपत्ती करुनी । महीगर्तेत मिरविला ॥१६८॥

तेंही अश्र्वविष्ठेत । टाकिला आहे दशवरुषांत ।
ही राजदरबारा ऐकूनि मात । तुम्हां आम्हीं निवेदिलें ॥१६९॥

म्हणाल कैसी कळली मात । तरी जालिंदराचा आला सुत ।
अपार वैभव कानिफनाथ । विद्यार्णव दुसरा ॥१७०॥

तरी तयाचें वैभव पाहून । शेवटी नटला आपुला नंदन ।
परी जालिंदराचें वर्तमान । श्रुत केलें तेणेंचि ॥१७१॥

आता राव तयाचे शिबिरीं । गेला आहे सहपरिवारीं ।
तेथे घडेल जैसेपरी । तैसे वृत्त सांगूं पुढें ॥१७२॥

ऐसें सांगता युवती । हृदयीं क्षोभली मैनावती ।
परी पुत्रमोहाची संपत्ती । चित्तझुलारी (चित्तरुपी पाळणा ) हेलावे ॥१७३॥

येरीकडे नृपनाथ । मुनिशिबिरा जाऊनि त्वरित ।
उत्तम अगारीं ( तूप इत्यादि ) अनन्य पदार्थ । इच्छेसमान भरियेले ॥१७४॥

सदा सन्मुख कर जोडून । अंगे धांवे कार्यासमान ।
जेथील तेथें अर्थ पुरवून । संगोपन करीतसे ॥१७५॥

जैसे दुर्वासा अतिथी सकळ । सेवे आराधी कौरवपाळ ।
तन्न्याय हा भूपाळ । नाथालागीं संबोखी ॥१७६॥

असो ऐसे सेवेप्रकरणीं । अस्तास गेला वासरमणी ।
मग रायातें आज्ञा देऊनी । बोळविला सदनातें ॥१७७॥

राव पातला सदनाप्रती । परी येतांचि वंदिली मैनावती ।
मग झाला वृत्तांत तियेप्रती । निवेदिला रायानें ॥१७८॥

वृत्तांत निवेदूनि तिजसी । तुवां जाऊनि शिबिरासी ।
युक्तिप्रयुक्तीं बोधूनि त्यासी । महाविघ्ना निवटावें ॥१७९॥

मग अवश्य बोलूनि मैनावती । शिबिरा आसनीं जाऊं पाहती ।
शीघ्र येऊनि शिबिराप्रती । कानिफानाथ मिरवला ॥१८०॥

वंदूनि निकट बैसली तेथ । म्हणे महाराजा गुरुनाथ ।
कोण तुम्हीं वरिला अर्थ । नाथपंथी मिरवावया ॥१८१॥

तरी या नाथपंथिका । मीही मिरवतें महीलोका ।
तरी मम मौळीं वरदपादुका । श्रीजालिंदराची मिरविते ॥१८२॥

ऐसी ऐकोनि तियेची वाणी । बोलता झाला कानिफा मुनी ।
ऐसी असूनि बरवी करणी । जालिंदरातें मिरविली ॥१८३॥

तूं अनुग्रही असतां निश्र्चित । गुरु ठेवावा अश्र्वविष्ठेंत ।
मैनावती म्हणे श्रुत । आजि झालें महाराजा ॥१८४॥

मग आपुली कथा मुळापासुनी । तया नाथासी निवेदूनी ।
हें स्वसुताहातीं झाली करणी । मज न कळतां महाराजा ॥१८५॥

तरी आतां झाले कर्म । सज्ञाना सांवरीं दुर्गम ।
परी रायाचें दुष्टकर्म । टाळूनि सुपंथ मिरवीं कां ॥१८६॥

ऐसें सांगूनि तयाप्रती । मोहों उपजला अति चित्तीं ।
मग म्हणे श्रीगुरुमूर्ती । दृश्य करा लोकांत ॥१८७॥

म्हणशील सुताचे हातेंकरुन । कां न करिसी दृश्यमान ।
परी नेणों जालिंदराचा कोपाग्न । धांव घेईल पुढारां ॥१८८॥

तरी बोधावा युक्तिप्रयुक्तीं । रक्षूनियां आपुल्या भाच्याप्रती ।
दृश्य करुनि गुरुमूर्ती । सत्कीर्ती भाच्या वरीं कां ॥१८९॥

मग या ब्रह्मांडमंडपांत । कीर्तिध्वज अति लखलखीत ।
हेळाऊनि परम लोकांत । कीर्तिध्वज फडकेल ॥१९०॥

ऐसें बोलूनियां तयाप्रती । मग उठती झाली मैनावती ।
त्यानेंही नमूनि परमप्रीतीं । बोळविलें भगिनीतें ॥१९१॥

पूर्ण आश्र्वासन देऊन । म्हणे रायाचें कल्याण इच्छी पूर्ण ।
श्रीगुरुचरण पाहूनि जाण । सकळ संशय सोडीं कां ॥१९२॥

ऐशी आश्र्वासूनि माता । श्रीनाथ झाला बोळविता ।
असो मैनावती तत्त्वतां । नमूनि आली सदनासी ॥१९३॥

स्वसुतातें पाचारुन । सकळ सांगितलें वर्तमान ।
मग सकळ भयाचें दृढासन । भंगित झाले तत्क्षणीं ॥१९४॥

जालिंदराचे अनुग्रहासहित । आश्र्वासीत कानिफानाथ ।
ऐसा सकळ सांगूनि वृत्तांत । भयमुक्त तो केला ॥१९५॥

असो आतां येथून । पुढिले अध्यायीं धुंडिनंदन ।
नरहरिवरदें श्रोत्यांकारण । मालू निवेदिल गुरुकृपें ॥१९६॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । षोडशाध्याय गोड हा ॥१९७॥

श्रीकृष्णार्पणमस्तु ॥ शुभं भवतु ॥

॥ श्रीनवनाथभक्तिसार षोडशाध्याय संपूर्ण ॥

