श्रीगणेशायनमः ॥

जयजयाजी क्षीराब्धिवासा । शेषशायी कमळहंसा ।
नभोद्भवशोभा कमळाभासा । सुखविलासा रमेशा ॥१॥

हे करुणानिधे दयावंता । दीनबंधो दीनानाथा ।
पुढें रसाळ कवित्वकथा । बोलवीं की रसनेसी ॥२॥

मागील अध्यायीं रसाळ कथन । कीं बारामल्हार पवित्र स्थान ।
तेथे अष्टदैवत पिशाच मिळोन । युद्ध केले नाथासी ॥३॥

यापरी बारामल्हार करुनि तीर्थ । कुमार दैवत करुनि कोकणस्थानांत ।
कुडाळ प्रांत आडूळ गांवांत । येऊनियां राहिला ॥४॥

तों ग्रामाबाहेर दुर्गालयीं । महाकाळिका दैवत आहे ।
तयाचे दर्शना लवलाहें । मच्छिंद्रनाथ पै गेला ॥५॥

तें काळिकादैवत अति खडतर । मूर्तिमंत नांदे पृथ्वीवर ।
तें शिवहस्ताचें काळिकाअस्त्र । स्थापन केलें महीसी ॥६॥

त्या अस्त्रेंकरुनि दैत्य वधिले । म्हणोनि शिवचित्त प्रसन्न झाले ।
म्हणूनि काळिकादेवी वहिलें । वरदान घेई कां ॥७॥

वेधक कामना असेल चित्तीं । तें वरप्रदान मागें भगवती ।
येरी म्हणे अपर्णापती । मम कामना ऐकिजे ॥८॥

तव हस्तीं मी बहुत दिवस । बैसले अस्त्रसंभारास ।
आणि जेथे धाडिलें त्या कार्यास । सिद्ध करुनि आलें मी ॥९॥

बहुत वृक्षांतें भंगितां क्षितीं । मी श्रम पावलें अंबिकाहस्ती ।
परी मातें विश्रांती । सुखवासा भोगू दे ॥१०॥

मग अवश्य म्हणूनि उमारंमण । तेथें केलें तियेचें स्थापन ।
तें उग्र दैवत अति म्हणोन । अद्यापि आहे कलीमाजीं ॥११॥

त्या काळिकादर्शनासाठीं । चित्त व्यग्र होवोनि पोटीं ।
मार्ग लक्षूनि तयासाठीं । संचार करिता जाहला ॥१२॥

देवीप्रती करुनि नमन । म्हणे माय वो आश्र्चर्यपण ।
म्यां मंत्रकाव्य केले निपुण । त्याजला साह्य होई तूं ॥१३॥

तरी माझें हस्तें विराजून । मम कवित्वविद्या गौरवून ।
तया ओपूनि वरदान । कार्या उदित होईं कां ॥१४॥

ऐसें मच्छिंद्र बोलतां वाणी । क्षोभ चढला अंतःकरणीं ।
शिवहस्ते अस्त्रालागोनि । पूर्णाश्रम झालासे ॥१५॥

त्यात मच्छिंद्राचें बोलणें । त्या काळिकादेवीनें ऐकून ।
तेणें क्षोभलें अंतःकरण । प्रळयासमान जेवीं ॥१६॥

जैसा मुचकुंद श्रमोनि निद्रिस्त । तैं काळयवन गेला तेथ ।
निद्रा बिघडतां क्रोधानळांत । प्रसर झाला त्या समयीं ॥१७॥

कीं प्रल्हाद पडतां परम संकटीं । विष्णुहृदयीं क्रोध दाटी ।
प्रगट झाला कोरडे काष्ठीं । राक्षसालागीं निवटावया ॥१८॥

तैसी काळिकाहृदयसरिता । उचंबळली क्रोधभरिता ।
मच्छिंद्रालागीं महीसिंधुअर्था । मेळवूं पाहे लगबगें ॥१९॥

कीं क्रोध नोहे वडवानळ । मच्छिंद्र अब्धी अपारजळ ।
प्राशूं पाहे उतावेळ । अर्थसमय जाणूनियां ॥२०॥

म्हणे नष्टा अनिष्टा पतिता । मीं भवपाणीं श्रमले असतां ।
त्यांतचि मातें दुःखवार्ता । शिणवूं पाहसी पुढारा ॥२१॥

तुवां कवित्वविद्या निर्मून । मातें मागसी वरप्रदान ।
परी वर नोहे मजला विघ्न । करुं आलासी दुर्बुद्धे ॥२२॥

अरे मी आपला भोग सारुन । निवांत बैसलें सेवीत स्थान ।
तैं तूं मातें वरा गोंवून । शिणवूं पाहसी दुगत्मया ॥२३॥

तरी आतां मम लोचनीं । उभा न राहें जाय फिरोनि ।
नातरी आगळीक होतां करणी । शासनकाळ लाभसील ॥२४॥

मी शिवकरीचे अस्त्र । तव करीं राहीन काय विचित्र ।
कीं करीं कवळूनि नरोटीपात्र । भिक्षा मागे श्रीमंत ॥२५॥

किंवा पितळधातूची मुद्रिका रचिली । ते हिराहिरकणी वेढका घडली ।
तेवी तूतें कामना स्फुरली । सर सर माघारा ॥२६॥

कीं वायसाचे धवळारी । हंसबाळ करी चाकरी ।
तन्न्याये दुराचारी । इच्छूं पाहे मम काष्ठा ॥२७॥

राव रंकाचे पंक्ती आला । आला परी श्रेष्ठता त्याला ।
कीं सिंधूचि कूपस्थानीं ठेला । नांदत कीं आवडीनें ॥२८॥

की दीपतेजाते पाहूनि वास । दीपतेजातें करी आस ।
तन्न्याये शक्तिअस्त्रास । तव करीं वसती प्रारब्धें ॥२९॥

आला विचारिता पांडित्यपण । तो अजारक्षका पुसेल कोठून ।
तन्न्यायें मूर्खा जाण । आलासी येथें दुरात्मया ॥३०॥

अहा प्रतापी विनतासुत । क्षीणचिलोट होऊनि मस्त ।
तयासीं समता करुं पाहत । तेवीं येथें आलासी ॥३१॥

 अरे मी देव रुद्रकरीं असतां । तव करीं वसूं हें काय भूता ।
तूतें कांही शंका बोलतां । वाटली नाहीं दुरात्मया ॥३२॥

तरी असो आतां कैसें । येथोनि जाई लपवी मुखास ।
नातरी जीवित्वा पावसी नाश । पतंग दीपासम जेवीं ॥३३॥

याउपरी मच्छिंद्र म्हणे देवी । पतंग जळे दीपासवीं ।
परी तैसें नोहे माझे ठायीं । प्रताप पाहीं तरी आतां ॥३४॥

अगे मित्रबिंब तें असें लहान । परी प्रतापतेजें भरे त्रिभुवन ।
तेवीं तूतें दाखवून । वश्य करीन ये समयीं ॥३५॥

अगे प्रताप जेवीं पंदुसुतांनी । वायुसुतातें श्वेती दावुनी ।
अक्षयी ध्वजीं बैसवोनी । किर्ति केली महीवरी ॥३६॥

कीं अरुण मित्रापुढी जोड । तेवीं तूतें दावीन चाड ।
तरी दत्तपुत्र मी कोड । जगीं मिरवीन ये वेळे ॥३७॥

देवी म्हणे भ्रष्टा परियेसीं । कान फाडुनि तूं आलासी ।
इतुक्यानें भयातें मज दाविसी । परी मी न भीं सर्वथा ॥३८॥

हातीं घेऊनि करकंकण । शेंदूर आलासी भाळीं चर्चुन ।
परी मी न भिईं इतुक्यानें । सर सर परता हे भ्रष्टा ॥३९॥

अरे तुझी उत्पत्ती मज ठाऊक । कीं धीवर जाण तुझा जनक ।
तरी तूं मत्स्य मीन धरुनि कौतुकें । निर्वाह करी बा उदराचा ॥४०॥

तरी तुज अस्त्रविद्या निपुण । कायसा व्हावी दारिद्र्याकारण ।
कीं अंधाचें जन्मचक्षुलावण्य । सर्वथा उपयोगी दिसेना ॥४१॥

कीं बहुरुपी मिरवी शूरपण । तरी तें खेळापुरतें निपुण ।
तें द्वंद्वजाळ सांभाळ सांभाळून । वेव्हार आव्हानी आपुला ॥४२॥

अरे मातें दाविसी उग्ररुप । दांभिका ठका महाप्रताप ।
अहंकृती मनाचें पाप । मनामाजी मिरवी कां ॥४३॥

तूतें वाटेल मी महाथोर । कीं वश्य केलीं भूतें समग्र ।
तैसा नोहे हा व्यवहार । शिवास्त्र मी असें ॥४४॥

उगवली दृष्टी करीन वांकुडी । पाडीन ब्रह्मांडांच्या उतरंडी ।
तेथे मशका तव प्रौढी । किमर्थ व्यर्थ मिरवावी ॥४५॥

अगा मशक धडका हाणी बळें । तरी कां पडेल मंदराचळ ।
तेवीं तूं मातें घुंगरडें केवळ । निजदृष्टीं आव्हानिसी ॥४६॥

मच्छिंद्र म्हणे देवी ऐक । बळीनें वामन मानिला मशक ।
परी परिणामीं पाताळलोक । निजदृष्टीं दाविला ॥४७॥

ऐसें ऐकतां भद्रकाळी । चित्तव्यवधान पडिलें क्रोधानळीं ।
मग प्रतापशिखाज्वाळामाळी । कवळूं पाहे मच्छिंद्रा ॥४८॥

मग परम क्रोधें त्यासी बोलत । म्हणे कवण प्रताप आहे तूतें ।
तो मज दावीं मशका येथें । वामनकृत्यें बळी जेवीं ॥४९॥

मच्छिंद्र म्हणे बहु युद्धासी । मिरवलीस शिवकार्यासी ।
तें मज दावीं अहर्निशी । परीक्षा घेईन मी तुझी ॥५०॥

अगा तरु वाढला गगनचुंबित । परी वातशस्त्रें उचंबळत ।
तेवीं तूतें तोचि पंथ । आज दृष्टी पडेल कीं ॥५१॥

अगे बहु जिंकिलें समरंगणीं । अभिमाननग वाढविला त्यांनी ।
परी प्रारब्धयोगें करुनी । छिन्नभिन्न होईल तो ॥५२॥

ऐसें ऐकतां भद्रकाळी । देती झाली सिंहा आरोळी ।
प्रगट होतां अंतराळीं । ब्रह्मांड तेथें उजळले ॥५३॥

शब्द करी अति अचाट । कीं सहस्त्र विजूंचा कडकडाट ।
कीं अनंत अर्कउदयांत । महीलागीं मिरवला ॥५४॥

तें भद्रकाळी अस्त्र पूर्ण । येरी अस्त्र नोहे तें समयप्रदान ।
कीं देवदानवांचे मरण । महीलागीं मिरवतसे ॥५५॥

तें अस्त्र नोहे बोलतां वाणी । कीं मायाप्रळयींचा उदित अग्नि ।
सकळां शांतवूनि शून्यवदनीं । भक्षूनि राहे पंचभूतां ॥५६॥

ऐसी ते सकळ पूर्ण । कीं वासवशक्तीची भगिनी दारुण ।
पाहती उर्ध्वगमन । तेजःपुंज मिरवूनी ॥५७॥

जंव शब्द करितां अति अचाट । खचूनि पडती गिरिकपाट ।
वनचर पळतां न मिळे वाट । ठायीं ठायीं दडताती ॥५८॥

अष्ट दिग्गज अष्ट दिक्पाळ । परम हडबडले शब्द तुंबळ ।
अति थडथडाट कांपे केवळ । महीलागी मिरवतसे ॥५९॥

हेलावलें समुद्रजळ । हालावले सप्तपाताळ ।
मही म्हणे मी रसातळ । पाहीनसे वाटतें ॥६०॥

उरगनाथ सहस्त्रफणी । तोही उचली स्वमूर्धनी ।
वाहूं पाहे सकळा अवनी । रसातळ भोगातें ॥६१॥

ऐकूनि सबळ गडगडाट । वराह दंत सावरी नेटें ।
कूर्म पृष्ठी आपुली हाटे । महीलागीं देतसे ॥६२॥

ऐसें दाही दिशा झालें । मानव दानव सर्व गळाले ।
विकारा करुनि प्रगट वहिले । महीलागीं मिरवतसे ॥६३॥

सकळ झालिया हडबडाट । देव दचकले स्वर्गपीठ ।
सोडोनि राहोनि विमाना पेठ । अंतराळीं मिरवती ॥६४॥

अंतराळीं कडकडाट । करितां बोले मच्छिंद्रा नेट ।
म्हणे घाला येतसे अचाट । जीवित्व रक्षी जोगड्या ॥६५॥

तुवां व्यर्थ केली रळी । आतां महीची होईल रांगोळी ।
तरी तूं स्वगुरु येणें काळीं । स्मरणातें मिरवीं कां ॥६६॥

अगा जैसें वज्रास्त्रें करुन । बा नगाचे होत चूर्ण ।
तन्न्यायें तूं महीकारण । क्षीण करिसी जोगड्या ॥६७॥

अरे हा सकळ महीपाट । तो आज कालिका करी सपाट ।
तरी आतां काय पाहसी वाट । मिरविसी कैसा जोगड्या ॥६८॥

कीं धरा सबळ ती आंदोळली । यावरी तळीं भद्रकाळी ।
तरी मच्छिंद्रधान्याची पिष्टबळी । आतां मिरवीन जोगड्या ॥६९॥

मच्छिंद्र म्हणे बोलसी वाणी । परी ते वृश्र्चिककंटकाची खाणी ।
दंश करितां मजलागोनि ॥ त्याला मारीन निश्र्चयें ॥७०॥

मग भस्मझोळी कुक्षीपुटी । करीं कवळूनि भस्मचिमुटी ।
मंत्रअस्त्रातें आणोनि पोटीं । वासवशक्ती जपतसे ॥७१॥

मंत्री पाठ होतां भस्मचिमुटी । फेकिली तेव्हां गगनपंथीं ।
तंव ती तत्काळ वासवशक्ती । प्रगट झाली तेजस्वी ॥७२॥

जैसे सहस्त्र अर्क तेजाळ । कीं उदय पावला भडाग्निगोळ ।
काळिकाविधान तममंडळ । निरसावया जातसे ॥७३॥

काळिका कनककश्यपूजागी । मानूनि प्रल्हाद मच्छिंद्र जोगी ।
स्तंभापरी भस्मचिमुटींत वेगीं । नरहरिरुपें प्रगटली ॥७४॥

कीं परम क्रोधी वडवानळ । भद्रकाळीं ते समुद्रजळ ।
प्राशावया उतावेळ । गगनपंथें जातसे ॥७५॥

तें वासवास्त्र अर्क करीचें । भद्रकाळी अस्त्र शिवकरीचें ।
उभय ते सवार प्रतापनगरीचे । युद्धालागीं मिरवले ॥७६॥

कीं पाहणी पाहतां हरिहर । कीं एक मित्र एक चंद्र ।
वाचस्पतीचें माहात्म्य अपार । उशना कवि मिरवीतसे ॥७७॥

कीं एक मेरु एक मांदार । कीं वायु आणि वायुकुमार ।
तेवीं भद्रकाळी वासवास्त्र । गगनामाजी मिरवती ॥७८॥

कीं जेठियांमाजी जरासंध । तया भिडला भीम प्रसिद्ध ।
कीं कपीमाजी सुग्रीव द्वंद्व । वालीलागीं भिडतसे ॥७९॥

तन्न्यायें उभय शक्ती । युद्धा मिसळल्या गगनपंथीं ।
लोंबी झोंबी प्राणरहिती । करुं पाहती एकमेकां ॥८०॥

मग तो एकचि दणदणाट । झाला सबळ ब्रह्मांडस्फोट ।
विमानीं पळविती देवता वाट । चुकारपणीं मिरवतसे ॥८१॥

दोन्ही अस्त्रें बळवंत । एकमेकांतें प्रहार करीत ।
जेणें प्रहारें भयाभीत । दाही दिशा तैं होती ॥८२॥

परी ती काळी अस्त्रदैवत । तिणे ग्रासिलें वासवशक्तीतें ।
मग अति क्रूर होऊनि उन्मत्त । मच्छिंद्रावरी चालिली ॥८३॥

तें पाहूनि मच्छिंद्रनाथ । करीं कवळी भस्म चिमुटींत ।
मग एकादश शस्त्रातें । रुद्रमंत्र प्रयोगीं स्मरतसे ॥८४॥

जेणेंकरुनि एकादश रुद्र । प्रगट झाले महाभद्र ।
तेजःपुंज नक्षत्रचंद्र । काळिकास्त्र मिरवले ॥८५॥

तें महाप्रळयाकार । भयंकररुपी अनिवार ।
तें पाहताचि काळिकास्त्र । सूक्तीलागी प्रवर्तली ॥८६॥

सकळां करुनि नमनानमन । स्तुतीस वाडोनि खणूनि रत्न ।
परम भक्ती सूक्तीचें कारण । श्रृंगारिलें रुद्रातें ॥८७॥

तें नवरत्नांचा सुगम श्रृंगार । भूषणीं मिरवितां एकादश रुद्र ।
शांत होऊनि महाभद्र । ऐलरुपी पावले ॥८८॥

तें पाहूनि मच्छिंद्रनाथ । वज्रास्त्र त्वरें प्रेरित ।
तया साह्य धूमास्त्र । महान्त तेवी मिरवतसे ॥८९॥

तेणें करुनि धुमधुमाकार । मावळला मित्र तारा चंद्र ।
तया संधींत वज्रास्त्र । निजमस्तकीं भेदीतसे ॥९०॥

परी ती चपळ काळिका देवी । वज्रास्त्र धरिलें तिनें पायीं ।
आपटिती झाली शैलाद्रिमहीं । उत्तरदिशे कारणें ॥९१॥

तेणें धायें शैलाद्रि पर्वत । निमा चूर झाला नेमस्त ।
ती साक्ष अद्यापि हिंदुस्थानांत । सह्याद्रि पर्वत नसेचि ॥९२॥

रामेश्र्वरापासूनि नेमस्त । आणि गुर्जरदेशपर्यंत ।
महाद्री आहे नांदत । पैल नसे महाराजा ॥९३॥

असो ऐसें वज्रास्त्र सरलें । आणि धूम्रास्त्र तें गिळिलें ।
तें पाहूनि मच्छिंद्र वहिलें । वाताकर्षण जपतसे ॥९४॥

तें सबळ वाताकर्षण । लाभलें होतें मच्छिंद्राकारणें ।
जे शुक्रमंत्रप्रदान । संजीवनी लाधली ॥९५॥

कीं वसिष्ठा धेनु झाला लाभ । कीं तें विष्णूचें सुदर्शन ।
मिळालें स्वयंभ । तेवीं देत सूक्तिकागर्भ सूक्तास्त्र मिळालें ॥९६॥

कीं यमालागीं यमन साधलें । कीं दमालागीं दमन लाधलें ।
तेवीं युक्ती मच्छिंद्र शोभले । देत सूक्तिकारत्न मिरवलें ॥९७॥

कीं वज्रास्त्रें शक्र विराजमान । कीं देवता लाधलें अमृतपान ।
तेवीं दत्तानें सूक्तिकारत्न । मच्छिंद्रातें मिरविलें ॥९८॥

रत्नांत मंत्रावळी । देत कृपेची वरदावाळी ।
भस्मचिमुटी योजूनि ते काळीं । प्रोक्षिता झाला मच्छिंद्र ॥९९॥

तंव तें मंत्रास्त्र गुप्त । काळिका देवीवर वाहात ।
प्रवेश होताचि वात कुंठित । सकळ देहाचा पै झाला ॥१००॥

तेणें देवी विकळ झाली । गगनाहूनि आदळली ।
तेणें घायें अति व्यापिली । केवील दिसे मूर्छेनें ॥१०१॥

परी महीं पडतां ऐसें वाटलें । कीं मेरुमांदार कोसळले ।
तेणें प्रहारें पर्वत भंगले । तरु झाले रांगोळी ॥१०२॥

कित्येक सावजें झालीं पूर्ण । कांहीं पळतां रानोरान ।
दचका पावती समुच्चयें जन । देव दानव विस्मित ॥१०३॥

असो ती आवरण अवस्था । महीं निचेष्टित झाली माता ।
श्वेत नयनीं विकळ देहस्था । अवस्थेंत मिरवली ॥१०४॥

प्राणरहित होऊं पाहे । मग वेगी स्मरला उमाराय ।
ते वाग्भाट धावोनी तरुणोपाय । जाऊनि पोंचले कैलासा ॥१०५॥

जातांचि श्रवणद्वारीं बोभाट । सावध होय कैलासनाथ ।
कीं शिवकरींचें काळिकास्त्र अचाट । संकटांत पडियेलें ॥१०६॥

तो हृदयीं पाहे विचारुन । मच्छिंद्रनाथाचे झाले आगमन ।
मग नंदिकेश्र्वरीं सिद्ध होऊन । तया ठायीं पातला ॥१०७॥

येताचि देखे मच्छिंद्रनाथ । धावूनि लगबगीं अति त्वरित ।
चरणकमळीं कामनातीत । मूर्धकमळ अर्पीतसे ॥१०८॥

शिव उतरुनि नंदिकेश्र्वरीं । भाउकें कवळिला दशमकरी ।
भेटूनि हृदय प्रेमलहरी । आवळूनि धरितसे ॥१०९॥

म्हणे तान्हुल्या अति थोर । करुनि दाविला चमत्कार ।
मजकरींचे काळिकास्त्र । आजि जिंकिले पराक्रमें ॥११०॥

नाथ म्हणे आदिनाथा । हीत्वत्कृपेची बोधसरिता ।
बद्रिकाश्रमीं राहूनि दत्ता । श्रुत केलें तुम्ही माते ॥१११॥

षण्मास महाराजा रक्षूनि मातें । प्रसन्न रवि केला तुम्हीं दत्त ।
त्या प्रसन्न कुळाचें उदित । मातें ओपिलें कृपेनें ॥११२॥

शिव म्हणे बा अस्तु आतां । सावध करीं काळिकादैवता ।
नाथ म्हणे वरदहस्ता । मम मौळी स्पर्शावा ॥११३॥

माझें मागणें आहे किंचित । देऊनि स्वामीनीं करावें श्रुत ।
जैसा संजीवनीचे अर्थ । शुक्र कचा फळला असे ॥११४॥

मग सिद्ध सर्वेश वरदमौळी । म्हणे कोण कामना उचित झाली ।
तदनुअर्थ ये काळीं । लाधसी तूं वद वत्सा ॥११५॥

नाथ म्हणे पंचवक्त्रा । कवित्व करविलें साबरी पवित्रा ।
त्यातें वर देऊनि वरदपात्रा । काळिकास्त्र मिरवावें ॥११६॥

जैसे तव करी बहुदिवस । बसूनि अमित केलें कार्यास ।
तेवीं माझे वक्त्रास । काळिकेनें बसावें ॥११७॥

जें जें कार्य लागे मातें । तदनुकार्य वाहावें सरतें ।
आणि पुढेही मंत्रकार्यातें । उपयोग व्हावें जयासी ॥११८॥

ऐसें ये रीतीं वरदान । द्याल जरी प्रसन्न होऊन ।
तरी कामनासमाधान । निजदेही नांदेल ॥११९॥

अवश्य म्हणूनि उमारमण । काळिका त्वत्करीं ओपिन ।
परी या समयीं जीवित्वदान । कालिकेतें स्वीकारीं ॥१२०॥

यापरी मीही उमानाथ । त्वत्कार्यासी आहे उदित ।
ऐसें म्हणोनि करतळीं त्वरित । भाष घेतली मच्छिंद्रे ॥१२१॥

मग चरणीं माथा ठेवूनी । भस्मचिमुटी घेऊनि ।
वातास्त्रमंत्रआकर्षण जपोनी । बोलतसे वैखरी ॥१२२॥

पूर्णपाठ वैखरीसी होता । भस्मचिमुटी फेंकी तत्त्वतां ।
तेणें हृदगत होऊनि सर्वथा । काळिकादेवी उठली ॥१२३॥

उठूनि बैसली सावध होऊनी । दाही दिशा पाहे न्याहाळूनी ।
तों अकस्मात शूळपाणी । आपुले दृष्टीं देखिला ॥१२४॥

मग लगबगें येऊनि त्वरित । शिवपदी मौळी सज्ज करीत ।
म्हणे महाराजा आदिनाथ । आजि जीवित्व त्वां दिधलें ॥१२५॥

जैसे होय सर्पसत्रास । तोही मिरविला आस्तिक त्यास ।
तेवी आज मम प्राणांस । रक्षिता झालासी आदिनाथा ॥१२६॥

कीं भस्मासुराच्या पवनवातीं । आपण पडिलां होतां व्यावृत्ती ।
तेथे रक्षणें विष्णुमूर्ती । कृपापात्रीं मिरविली ॥१२७॥

कीं शक्तिघातें सुमित्रासुत । पुढे होतां रघुनाथ ।
विकट होता हनुमंत । प्रसन्न त्यातें झालासे ॥१२८॥

कीं प्रल्हादाच्या कैवारासी । नरहरी धावलां अति उद्देशीं ।
तन्न्यायें आज तूं मजपाशीं । मिरवलासी कीं कृपेनें ॥१२९॥

ऐसें म्हणोनि काळिकादेवी । वारंवार लागे पायीं ।
याउपरी म्हणे दक्षजांवई । मम मागणें आहे एक ॥१३०॥

देशील जरी कृपा करुन । तरी तुज देईन नागरत्न ।
देवी म्हणे उमारमण । अर्थ कोणता बोलवा ॥१३१॥

शिव म्हणे बहु दिवस । मम करीं विराजलीस ।
आतां येऊनि मच्छिंद्रदास । जगउपकारीं बसावें ॥१३२॥

हेंचि मागणें माझें आहे । तुवां कृपा करुनि मज द्यावें ।
हें वचन ऐकूनि महामाय । गदगदां हांसिन्नली ॥१३३॥

म्हणे महाराजा पायांपाशीं । मी म्हणवितें तुमची दासी ।
इतुकें गुह्य धरोनि मानसीं । दान मागतां हें काय ॥१३४॥

जिकडे धाडाल तिकडे जाईन । तुमची आज्ञा मज प्रमाण ।
इतुकें गुह्य धरोन । दान म्हणणें अनुचित हें ॥१३५॥

जैसा वाचस्पती ज्ञानचाड । अजारक्षका पुसे कोड ।
तन्न्याये माझिया पाड । जल्पसी कीं महाराजा ॥१३६॥

कीं उड्डाण करावया अर्थी । गोलांगुळा स्तवी मारुती ।
तन्न्यायें मम प्रयुक्तीं । जल्पतां कीं महाराजा ॥१३७॥

कीं पीयुष मृत्यु निवारणास । स्तविता झाला बळीरस ।
कीं टक्याकरितां महापरिस । विनवीतसे धनाढ्याला ॥१३८॥

तन्न्याय अपर्णापती । गौप्य धरुनि करितां विनंती ।
परी हें श्र्लाघ्य सेवकाप्रती । कदाकाळीं साजेना ॥१३९॥

तरी आतां असो ऐसें । मान्य करीन स्वामिशब्दांस ।
मग मच्छिंद्रास । जननी हृदयीं कवळिला ॥१४०॥

म्हणे बा रे ऐक वचन । साबरीविद्या कविरत्न ।
जेथे येईल माझें नाम । तेथें साह्य मी असे ॥१४१॥

कवण अर्थी असो कैसें । मी प्रवर्तवूनि  उच्चारास ।
ऐसे करतल देऊनि भाष्य । समाधानीं मिरवले ॥१४२॥

मच्छिंद्र आणि उमानाथ । देवीनें ठेवूनि तीन रात्र ।
मग स्नेहसंपन्न बोल बोलत । मच्छिंद्रनाथा ओडविलें ॥१४३॥

याउपरी शिवें देवीचा पाणी । मच्छिंद्रनाथाच्या कृपें ओपूनी ।
अति गौरवें शूलपाणी । स्वस्थानासी जातसे ॥१४४॥

मग मच्छिंद्र आणि उमानाथ । देवी बोळवूनि स्वस्थाना येत ।
शिव पावले कैलासांत । मच्छिंद्रनाथा भेटूनी ॥१४५॥

यापरी तेथूनि मच्छिंद्रनाथ । उत्तरपंथें गमन करीत ।
तो समुद्रतीरीं हरेश्र्वर दैवत । गदातीर्थी पातला ॥१४६॥

गदातीर्थी करुनि स्नान । येत हरेश्र्वरा दर्शनकारणें ।
ते कथा वर्तेल रसाळ पूर्ण । पुढिले अध्यायीं वदूं आतां ॥१४७॥

शिवसुत वीरभद्र । महाजेठी प्रतापरुद्र ।
तयातें भेटता नाथ मच्छिंद्र । समरंगणीं मिरवती ॥१४८॥

असो येऊनि त्या प्रसंगीं आतां । भावें पूजिली काळिका देवता ।
तरी पठणीं प्रसंग उपयोग बहुतां । मुष्टिनिवा रणी पडेल ॥१४९॥

पुढें मंत्रपुष्टी दृष्टी । बाधा न करी तीर्थाचिया पाठीं ।
कुडेचेडेजारणा लोटीं । मरणभीती बाधेना ॥१५०॥

हा अध्याय नित्य पठण करील । तो इतुक्या भयापासूनि सुटेल ।
आणि हा अध्याय गृहीं पाळील । कधींही पीडा त्यासी न होय ॥१५१॥

आणि कोणासही जगा आंतौता । काळीमुष्टीची बाधा होतां ।
त्यांतें प्रसंग श्रवणी पडतां । शम होईल ती मुष्टी ॥१५२॥

ऐसे गोरक्षाचें कथन । वदला आहे किमयागिरी ग्रंथाकारण ।
तरी जन हो विश्र्वास धरुन । ग्रंथ संग्रही पाळावा ॥१५३॥

हा ग्रंथ म्हणाल उगलीच वाणी । तरी नोहे आहें अमृतसंजीवनी ।
पहा सिद्धाची वाग्वाणी । श्रीगोरक्षें कथियेली ॥१५४॥

तरी विश्र्वास धरुनि चित्ता । प्रचीत घ्यावी पठण करितां ।
नाहींतरी ग्रंथ उगाचि निंदितां । दोषामाजी पडाल कीं ॥१५५॥

याउपरी अर्थाअर्थी । उगेचि निंदाल ग्रंथाप्रती ।
तयाचा निर्वंश पावूनि क्षितीं । यमपुरीं वसे तो ॥१५६॥

तरी  भाविक जन । तुम्हां सांगतों एकचि वचन ।
भावविश्र्वासा करा रोहण । सकळ स्वार्थ पुरेल कीं ॥१५७॥

जे विश्र्वासवर स्वार झाले । ते सर्वस्वीं तरुनि गेले ।
सत्यवचनीं जगीं मिरवले । संतवदनीं विश्र्वासुक ॥१५८॥

तरी जगामाजी धुंडीसुत । मालू नरहरीच्या वंशांत ।
विश्र्वासें झाला ब्रह्मीं व्यक्त । संतपदीं भावार्थ ॥१५९॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । षष्ठाध्याय गोड हा ॥१६०॥

शुभं भवतु श्रीक्रुष्णार्पणमस्तु ॥ श्रीनवनाथभक्तिसार षष्ठाध्याय संपूर्ण ॥

