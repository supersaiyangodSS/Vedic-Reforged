श्रीगणेशाय नमः ॥

जयजयाजी पंढरीराया । भोक्तया षड्गुणऐश्र्वर्या ।
ऐसी सोसूनि अपार माया । सकळ कळा तुझेनि ॥१॥

पट-घट तंतु आकाशन्याय । सर्व तंवचि ब्रह्म होय ।
ऐसें असूनि निराळा राहे । अव्यक्त व्यक्ती पावुनी ॥२॥

कीं अपार घटीं अपार तरणी । व्यापूनि ऐक्य दिसे गगनीं ।
त्याचि न्यायें मोक्षदानी । व्याप्त असे सर्वांतें ॥३॥

तरी पू्र्णब्रह्म नाथवेष । करुणानिधी पंढरीचा अधीश ।
माय कनवाळू जगन्निवास । भक्तवत्सल नटलासे ॥४॥

तरी हे दीनबंधो भक्तव्यापका । पुंडलीक वरदायका ।
आतां पुढें रसना दोंदिका । भक्तिसार वदवीं कां ॥५॥

मागिले अध्यायीं रामदर्शन । आणि द्वितीय अंजनीनंदन ।
गोरक्षालागीं भेटून । अदृश्यपणीं मिरवले ॥६॥

असो स्वस्थाना गेला अयोध्यानाथ । येरीकडे अंजनीसुत ।
श्रृंगमुरडा जाऊनि त्वरित । सानवेषें नटलासे ॥७॥

गुप्तवेषें राजसदन । पाहता झाला अंजनीनंदन ।
एकांतसदनीं मैनाकिनी पद्मिण । मंचकावरी पहुडली ॥८॥

सुखनिद्रा शयनी असून । परिचारिका गेल्या उठोन ।
ऐसी एकान्त संधी पाहून । धवळारीं तैं संचारला ॥९॥

चपळपणीं तो मंचकाजवळी । जाऊन बैसला प्रतापबळी ।
कीलोतळा पद्मिनी कमळी । करपात्रीं धरियेली ॥१०॥

व्यक्त होत करकमळ । सावध झाली कीलोतळा वेल्हाळ ।
तों दृष्टीं देखिला अंजनीबाळ । चरणांवरी लोटली ॥११॥

कीलोतळा आणि मैनाकिनी । तृतीय नाम जिये पद्मिनी ।
यापरी बोलती कल्पनीं । कवणें अर्थी हीं नामें ॥१२॥

तृतीय अभिधाना ती दुहिता । झाली कवणा अर्था ।
मग त्या कल्पनीं वाक्सरिता । व्यक्ती घेणें मिरवली ॥१३॥

ऐसा पाहुनि श्रोतियां आदर । बोलता झाला कवि सादर ।
तृतीय भिन्न भिन्न प्रकार । कैशा रीतीं एका त्या ॥१४॥

तरी पर्वतांमाजी मंदरगिरी । जंबुद्वीप त्याची प्रथम पायरी ।
यापरी सिंहलद्वीपाची दुसरी । मेरुमंदार आहे कीं ॥१५॥

यापरी सिंहलद्वीपभुवनीं । स्त्रिया जितुक्या असती पद्मिनी ।
त्यांत ही मुख्य मैनाकिनी । स्वरुपवंती मिरवतसे ॥१६॥

तों एकें दिवशीं अभ्यंग करुनी । उभी राहिली धवळारी जाऊनि ।
ते सहज दृष्टीं दिशागमनीं । आकाशातें पाहातसे ॥१७॥

हस्तीं झगडतीं कबरीभार । तो वर दृष्टी जाऊनी गोचर ।
उपरिचरवसु विमानावर । आरुढ होऊनि जातसे ॥१८॥

विमानारुढ झाला होता । तों वसन एकांगें झालें तत्त्वतां ।
आवेशें बाहेर लिंग दर्शता । असावध बैसलासे ॥१९॥

विमानावरी गवाक्षद्वार । त्यांतूनि दिसे अवयव समग्र ।
तों मैनाकिनी पाहूनि नेत्रें । हांसे खदखदां ते काळीं ॥२०॥

तें ऐकूनि वसुनाथ । विक्षेपोनी बोलता झाला तीतें ।
म्हणे पापिणी परपुरुषांते । पाहूनियां हांसलीस ॥२१॥

तरी ऐसी जारिणी वरती । धरुनि राहसी स्वगृहाप्रती ।
माझेविषयीं कामशक्ती । उद्भवली म्हणूनि हांसलीस ॥२२॥

तरी मी नोहे तैसा भ्रष्ट । सकळ वसूंमाजी श्रेष्ठ ।
इंद्रियदमनीं एकनिष्ठ । पूर्णतपा साधीतसें ॥२३॥

तरी मम अभिलाष धरुनी । गदगदां हांससी पापिणी ।
तरी पुरुषविनोदें स्वस्थानीं । जाऊनियां पडशील ॥२४॥

स्त्रीदेशांत स्त्रीकटकीं । वस्ती होईल तुझी शेखीं ।
मग कैंचा पुरुष ते लोकीं । दृष्टिगोचर होईल ॥२५॥

ऐसें बोलतां वसु अंतरिक्ष । परम लाजली पद्मिनी सुलक्ष ।
परी पदच्युत शब्द ऐकतां प्रत्यक्ष । स्तुतिसंवादा व्यापिली ॥२६॥

म्हणे महाराजा वसुनाथा । अपराध झाला विषम आतां ।
अपराधाचें विवरण करितां । बोलतां न ये आम्हांसी ॥२७॥

परी हा असो प्रारब्धयोग । कदा न सुटे आचरला भोग ।
तरी उश्शाप देऊनि आतां चांग । स्वपदातें स्थापावें ॥२८॥

तुम्ही वसु सर्वप्रकारें । भरलां आहां शांतिभांडारें ।
परम कनवाळू इंद्रियें साचारें । योगदमनीं मिरवला ॥२९॥

तरी उश्शाप देऊनि मातें । करीं महाराजा पदाश्रित ।
मग अंतरिक्ष पाहूनि ढळाळित । उश्शापातें वदलासे ॥३०॥

म्हणे पद्मिनी ऐक वचन । स्त्रीराज्यांत कीलोतळा स्वामीण ।
तेथें आयुष्य सरल्या पूर्ण । तैं पदीं वससील तूं माये ॥३१॥

परी मज भावें निवेदिलें चित्त । तरी महीं मिरवेल माझा सुत ।
तो तुज स्वीकारुनि होईल रत । मच्छिंद्रनाथ म्हणोनियां ॥३२॥

तो रत झालिया अंगसंगीं । पुत्र लाभसील रेतप्रसंगीं ।
मीननाथ हें नाम जगीं । प्रसिद्ध मिरवेल महीतें ॥३३॥

तो पुत्र झालिया तूतें शेवटीं । विभक्त होईल मच्छिंद्रजेठी ।
मग तूं स्वपदा येऊनि गोरटी । भोग भोगीं स्वर्गींचा ॥३४॥

याउपरी बोलली मैनाकिनी । पुरुष नाहीं कां तयां भुवनीं ।
सकळ स्त्रिया दिसती अवनीं । काय म्हणोनी महाराजा ॥३५॥

तरी पुरुषांवांचूनि संतती । कोठूनि होतसे नसूनि पती ।
येरुं म्हणे येऊनि मारुती ॥ भुभुःकार देतसे ॥३६॥

उर्ध्वरेता वायुनंदन । वीर्य व्यापीतसे भुभुःकारेंकरुन ।
मग उत्पत्ति उदयजन्म । तेथें होतसे शुभानने ॥३७॥

बाळतनु जो पुरुषधारी । मृत्यु पावे तो भुभुःकारीं ।
तितुक्यांविण अचळ नारी । महीवरी विराजती ॥३८॥

ऐसी वदतां अंतरिक्ष मात । मग बोले पद्मिनी त्यासी त्वरित ।
हे महाराजा मच्छिंद्रनाथ । येईल कैसा त्या ठाया ॥३९॥

प्रत्यक्ष पुरुष पावती मरण । ऐसी चर्चा तेथें असून ।
कैसा येईल तव नंदन । मम भोगार्थ महाराजा ॥४०॥

अंतरिक्ष म्हणे वो शुभाननी । तूं कीलोतळेचें उपरी जाऊनी ।
बैसोनि उपरी तपमांडणीं । आराधावा मारुती ॥४१॥

प्रसन्न झालिया वायुनंदन । मग मुक्ती करील त्या भयापासून ।
परी तुज सांगतों ती खूण । चित्तामाजी रक्षावी ॥४२॥

प्रसन्न होईल जेव्हां मारुती । मागणें करिजे अंगसंगती ।
मग तो संकटीं पडूनि क्षिती । मच्छिंद्रातें आणील ॥४३॥

तरी हा रचूनि दृढतर उपाय । मिरवत आहे मारुती भय ।
तरी तयाचे हस्तें साधावें कार्य । मच्छिंद्रातें आणोनी ॥४४॥


याउपरी बोले पद्मिनी युवती । रामचरणीं श्रीमारुती ।
कैसें सांग मातें द्यावी रती । ऐसे म्हणेल महाराजा ॥४५॥

परी ऐसिये बोलप्रकरणीं । मारुतीच मिरवला विषयध्वनी ।
मग तव सुत मच्छिंद्र कोठूनि । तेथें येईल महाराजा ॥४६॥

ऐसें अंतरिक्ष ऐकतां वचन । म्हणे विषयोपद्रवरहित वायुनंदन ।
ब्रह्मचर्य व्रतातें लोटून । रतिसुखा कैसा मिरवेल ॥४७॥

तरी हा संशय सोडूनि गोरटी । अर्थ धरिजे इतुका पोटीं ।
मच्छिंद्रा लाहसील येणें कोटीं । हनुमंतेंकरुनियां ॥४८॥

ऐसें सांगूनियां अंतरिक्ष । स्वस्थाना गेला वसु दक्ष ।
येरीकडे मैनाकिनी प्रत्यक्ष । स्त्रीराज्यांत प्रवर्तली ॥४९॥

श्रृंगमुरडा राजपट्टणीं । भ्रमण करितां ती पद्मिणी ।
तों चर्मिकेचे सदनीं । सहजस्थितीं पातली ॥५०॥

सहजस्थितीं जाऊनि ओसरीं । बैसती झाली शुभगात्री ।
तों ती चर्मिका पाहूनि नेत्रीं । बोलती झाली तियेतें ॥५१॥

म्हणे माय वो शुभाननी । कोठें अससी लावण्यखाणी ।
येरी म्हणे वो मायबहिणी । सिंहलद्वीपीं मी असतें ॥५२॥

परी अंतरिक्षवसूचे शापेंकरुन । पाहतें झालें माय हें भुवन ।
आतां माझे संगोपन । कोणी करील कळेना ॥५३॥

ऐसी ऐकूनि पद्मिनी वाणी । बोलती झाली तों चर्मिणी ।
म्हणे माय वो माझे स्थानीं । राहुनि सुख भोगीं कां ॥५४॥

स्वहस्तें करुनि पाक । हरीत जा माये तृषाभूक ।
मी आपुल्या गृहींची एक । तारंबळ होतसे ॥५५॥

तरी माय वो उपेक्षा सोडून । सेवीं माय वो माझें सदन ।
कन्येसमान तुज पाळीन । सर्व सुख देऊनियां ॥५६॥

ऐसी ऐकूनी तियेची वार्ता । परम तोषली हृदयीं दुहिता ।
मग तेथेंचि राहूनि वल्लवी हस्ता । क्रियेलागीं आराधी ॥५७॥

स्वहस्तें करुनि पाकनिष्पत्ती । हरीत चर्मिकेचे क्षुधेप्रती ।
शेवटीं भोजनक्रियेसंगतीं । आपण सेवी नित्यशा ॥५८॥

यासही लोटतां बहुत दिन । कीलोतळा राज्यस्वामीण ।
आयुष्य सरलें जरा व्यापून । मग मंत्र्यालागीं बोलतसे ॥५९॥

म्हणे आयुष्य सरलें निकट । तरी कोणासी वो द्यावा राज्यपट ।
मंत्री म्हणे माळिका चोखट । गजशुंडीं विराजवावी ॥६०॥

सकळ स्त्रिया पाचारुन । गज प्रेरावा माळ देऊन ।
त्यासी भेटेल दैववान । माळग्रहणीं ग्रीवेंत ॥६१॥

ऐसें बोलत मंत्री तये वेळा । परम तोषली कीलोतळा ।
सुदिन पाहूनि कार्यमंगळा । अर्पिली माळा गजशुंडी ॥६२॥

समग्र स्त्रियांची सभा करुन । मग तो प्रेरिला माळ देऊन ।
ते प्रांती मैनाकिनी पाहून । माळ ग्रीवेंत ओपिली ॥६३॥

याउपरांतिक भोगितां राणीव । आचरली पूर्वोक्त तपपर्व ।
वश केला मनोभावें । रामदूत तियेनें ॥६४॥

वश झाला अंजनीनंदन । हें पूर्वींच लिहिलें कथन ।
वायुसुतें मच्छिंद्राकारण । पूर्वी प्रकरण निवेदिलें ॥६५॥

तरी असो ऐसें कथन । सिंहलद्वीपीं मैनाकिनी नाम ।
माता पितरांच्या आवडींकरुन । नाम ऐसें विराजलें ॥६६॥

यापरी सिंहलद्वीपींची दारा । म्हणोनि सर्वांच्या वागुत्तरा ।
पद्मिनी नाम सर्वोपचार । वोभावती कटकांत ॥६७॥

कीलोतळेचें पावली आसन । म्हणोनि कीलोतळा ऐसें नाम ।
असो गुप्तरुपें वायुनंदनें । सावध केली कीलोतळा ॥६८॥

सावध करोनि तीतें । म्हणे कीलोतळे ऐकें मात ।
तुवां मज ठेवूनि वचनांत । मच्छिंद्रनाथ आणविला ॥६९॥

तरी तव वचनापासून । सुटलों आहें अर्थ करुन ।
परी तव सुखासी पातलें विघ्न । मच्छिंद्रशिष्य येतो कीं ॥७०॥

तो मच्छिंद्राहूनि प्रतापवंत । नामीं मिरवला गोरक्षनाथ। ।
तो अजिंक्य असे तयाचें सामर्थ्य । वर्णवेना वाचेसी ॥७१॥

म्यां तुझ्यासाठीं यत्न केला । श्रीराम मध्यस्थ घातला ।
परी अवमानूनि उभयतांला । मच्छिंद्रा नेऊं म्हणतसे ॥७२॥

तरी तो आतां येईल येथें । त्यासी सज्ज करुनि प्रीतीतें ।
गोंवूनि घ्यावा कोणे हितार्थें । सुखसंपत्ती दावूनियां ॥७३॥

परी तो नोहे मच्छिंद्रासमान । विषयीं विरक्त तपोधन ।
कैसा राहिला नवलविधान । सर्वोपरी विरक्त तो ॥७४॥

परी वाचागौरव द्रव्यगौरव । आसनगौरव वसनगौरव ।
भोजनादि नानावैभवें । गौरवोनि गोंवावा ॥७५॥

जैसा जतन करी पावक । संग्रहीं जे गौरवी राख ।
कीं चिंधीवेष्टणें रक्षणें माणिक । होत आहे शुभाननी ॥७६॥

तैसा बहुविध गौरव करुन । तुष्ट करावें तयाचें मन ।
ऐसें सांगूनि वायुनंदन । गमन करिता पैं झाला ॥७७॥

परी ती चपळ मैनाकिनी । मारुती बैसविला कनकासनी ।
षोडशोपचारें पूजा करोनि । बोळविला महाराजा ॥७८॥

स्वस्थाना गेला वायुसुत । येरीकडी गोरक्षनाथ ।
वेश्याकटकीं मार्गी येत । मुक्काममुक्कामासी साधूनियां ॥७९॥

जैसे पक्षी करिती गमन । या तरुहूनि त्या तरुवरी जाऊन ।
तेवीं गोरक्ष मुक्काम करुन । श्रृंगमुरडीं पातला ॥८०॥

गांवांनिकट पेठेंत । धर्मशाळा होती त्यांत ।
वेश्याकटकीं राहूनि तेथ । शिबिरापरी योजिलें ॥८१॥

मग ती वेश्या मुख्य नायिका । कलिंगा नामें मुख्य दोंदिका ।
साजसरंजाम घेऊनि निका । राजसदनीं चालिली ॥८२॥

सवें वेश्या सात पांच । घेऊनि रुपवंत गुणवंत साच ।
ऐसे कटकीं करोनि संच । राजांगणीं मिरवली ॥८३॥

राजद्वारीं उभी राहून । पाठविलें वर्तमान ।
द्वाररक्षकें आंत जाऊन । वेश्याकटकीं सांगितलें ॥८४॥

हे महाराजा राजद्वारीं । कलावती कलाकुसरी ।
रुपवती गुणगंभीरी । भेटीलागीं पातली ॥८५॥

तरी आज्ञेप्रमाणें वदूं तीतें । ऐसी ऐकतां कीलोतळा मात ।
म्हणे घेऊनि या सभास्थानांत । अवघे समारंभेंसीं ॥८६॥

ऐसें ऐकतां द्वारीं दूतीं । सवेंचि पातली द्वारावती ।
घेऊनि कलिंगा कलावती । सभास्थानीं पातली ॥८७॥

तों कनकतगटीं रत्नकोंदणीं । मच्छिंद्र मिरवला कनकासनीं ।
निकट बैसली मैनाकिनी । निजभारें शोभली ॥८८॥

जैसा नभीं उडुगण(अग्नि)ज्योती- । मध्यें मिरवला रोहिणीपती ।
त्याचि न्यायें मच्छिंद्राभोंवतीं । सकळ स्त्रिया विराजल्या ॥८९॥

कीं तेजःपुंज हाटकासनीं । हिरा मिरवला शुद्ध कोंदणीं ।
नवरत्न हिरे वेष्टित हिरकणी । तैसा शोभला मच्छिंद्र ॥९०॥

कीं शैल्या (स्त्रिया) नव्हेत त्या रश्मिज्वाला । मध्यें मच्छिंद्र अर्कगोळा ।
कनकासनीं ते सदनीं सकळा । राजसभेंत मिरवत ॥९१॥

असो ऐसी सभा सघन । कलिंगा दृष्टीनें पाहोन ।
मग बोलती झाली सभे वचन । मैनाकिनीरायातें ॥९२॥

हे महाराजा शैल्यापती । ऐकूनि नामाभिधानकीर्ती ।
सोडूनि आपुल्या देशाप्रती । येथें आलें महाराजा ॥९३॥

तरी कीर्तिध्वजा फडकत अवनीं । तैसी अवलोकनीं आली करणी ।
मही कलावंत राजभुवनीं । विराजतसे महाराजा ॥९४॥

बृहद्रथ राजा हस्तिनापुरीं । कीर्तिध्वज धर्माचारी ।
याचि नीतिं बंगालधरित्रीं । गोपीचंद विराजला ॥९५॥

याचि नीतीं कीर्तिध्वज । शैल्यादेशीं कीलोतळानाम राज ।
ऐसी वरुनि सत्कीर्तिभाज । येथें आलें महाराजा ॥९६॥

ऐसी बोलतां कलिंगा युवती । परम तोषला कीलोतळाभूपपती ।
मग समुच्चयें विचार करोनि अन्नभुक्ती । देऊनि बोले कीलोतळा ॥९७॥

तंव ती कलिंगा येऊनि शिबिरीं । माध्यान्हसमया सारोनि  उपरी ।
साजसरंजाम सजूनी परी । सावध रात्रीं बैसली ॥९८॥

तों येरीकडे मैनाकिनी । येऊनि बैसली सभास्थानीं ।
सभामंडप श्रृंगारोनी । दीपमाळ रचियेल्या ॥९९॥

लावूनि स्फटिकांची कूपिका । मेणबत्ती लावोनि दीपका ।
अगरबत्तीगंध लोकां । घ्राणोघ्राणीं मिरवतसे ॥१००॥

तबकीं भरोनि गंगेरी पानें । विडे रचिले त्रयोदशगुणी ।
त्यांत फुलें अत्तरदाणी । लोकांमाजी मिरवतसे ॥१०१॥

ऐसिये सभे कटकासन । मूळ पाठविलें कलिंगेलागून ।
तंव ती आपुला सरंजाम घेऊन । दिव्यतेजें मिरवली ॥१०२॥

येरी कलिंगा राजसदना जात । सवें चालिला गोरक्षनाथ ।
परी कलिंगे पाचारोनि एकान्त । गुज सांगे तियेसी ॥१०३॥

म्हणे वो ऐकें गुणगंभीरी । तूं नाट्या करिसील सभेभीतरी ।
तरी मृदंगवाद्य माझें करीं । सभास्थानीं ओपीं कां ॥१०४॥

शैल्यासभे कटकस्थानीं । रिझवितां माझें वाजवणीं ।
मग द्रव्यलाभ घे ओढोनि । मानेल तैसें माग तेथें ॥१०५॥

ऐसें ऐकतां कलिंगा वदत । हे वरिष्ठ महाराजा गुणसमर्थ ।
सभेस्थानीं स्त्रिया समस्त । पुरुष नसे त्या ठायीं ॥१०६॥

तरी तुम्हांलागीं तेथें नेतां । वितर्क वाढेल संशय चित्ता ।
स्त्रीदेशांत पुरुष व्यक्त । कोठेंचि नाहीं म्हणोनि ॥१०७॥

ऐसें ऐकूनि तपोद्रुम । म्हणे ऐकें वो सुमध्यमे ।
अंगनावेषें येतों नटून । रंग तुझा लुटावया ॥१०८॥

माझी इच्छा होईल पूर्ण । तूतेंही मिळेल अपार धन ।
मग ती कलिंगा आवडीन । अवश्य नाथा म्हणतसे ॥१०९॥

मग लेवूनि कंचुकीसार । परिधानिलें उत्तर चीर ।
जटावियुक्त करोनि भार । भांग मुक्तांनीं भरियेला ॥११०॥

भाळीं चर्चूनि कुंकुमकोर । सोगया अंजनीं मिरवले नेत्र ।
कबरीवरुनि (केसांवरुन) चीरपदर । नाभिस्थानीं खोविला ॥१११॥

काढोनि कर्णमुद्रिकाभूषण । ताटंकें केली परिधान ।
तेही कोंदणीं जडावरत्नें । नक्षत्रांसम झळकती ॥११२॥

कीं एकाग्र करुनि रोहिणीपती । करुं पातले श्रवणीं वस्ती ।
मुक्तघोष नासिकाप्रती । सरजी नथ शोभतसे ॥११३॥

पाचकंकणजडित भूषण । ग्रीवेमाजी अपार हेम ।
नाना नगीं हाटकगुण । मुक्तलडा शोभल्या ॥११४॥

असो आतां किती वर्णन । अंगनावेषें गोरक्षनंदन ।
परम शोभला -चपळेसम । वेश्यांगणीं तळपतसे ॥११५॥

आधींच पूर्ण हेमकांती अवतारी । त्यावरी नटला हेमश्रृंगारीं ।
मग वर्णदशास्वरुपापरी । रंभा दासी शोभली ॥११६॥

ऐसिया आव्हानूनि पैंजणी ती । मृदंग कवळूनि प्रतिहाती ।
नटनृत्यस्वरुपीं राजपंक्तीं । जाणूनियां मिरवली ॥११७॥

परी त्या शैल्या शुभाननी । पाहती पुरवंडा सुलोचनी ।
एकमेकां बोलती वाणी । मदनबाळी हेही असे ॥११८॥

सकळ नाट्यकलावती । विकळस्वरुप नीच दिसती ।
म्हणती धन्य विधात्याप्रती । रचिली मूर्ति अनुपम्य ॥११९॥

समस्त वंदू जरी उर्वशी । तरी हिच्यापुढें वाटती दासी ।
चपळातेजें सहजेंसीं । तळपत आहे बाळी हे ॥१२०॥

साज सोडोनि प्रत्योदक । नाद दर्शवी अलौकिक ।
पाहतेपणीं पडूनि टक । विस्मयातें पडती त्या ॥१२१॥

वाद्यनादानें व्यक्तींत । मेळवी ताल अति अद्भुत ।
परी सकळ शैल्यांचें चक्षु तेथ । एका ठायीं मीनले ॥१२२॥

कलिंगा मुख्य नायकिणी । परी पुरवंडा दैन्यवाणी ।
जेवीं उदया येतां तरणी । सकळ तेजा लोपती ॥१२३॥

असो नाट्यदारा कलिंगेसहित । उभ्या राहिल्या करुं नृत्य ।
तैं कटी कवळूनि मृदंगातें । कुशळ वाजवी पुरवंडा ॥१२४॥

संगीत स्वरित गायन । शैल्या सकळ तुकाविती मान ।
अहा अहा बोलूनि वचन । धन्य म्हणती कलिंगा ॥१२५॥

सकळ शैल्या सभांगणीं । त्यांत मच्छिंद्रनाथ कनकासनीं ।
पदमाळिके चिंतामणी । हिरा चमक दावीतसे ॥१२६॥

पुढारां पाहूनि गुरुनाथ । मनींच्या मनीं नमन करीत ।
परम हेलावे आनंदे चित्त । म्हणे कृतार्थ झालों मी ॥१२७॥

आतां श्रीगुरुचे पाहिले चरण । सकळ झालों तापहीन ।
मग स्फुरण ये कुशळपणीं । वाद्यकळा मिरवितसे ॥१२८॥

तैं नृत्य गीत संगीत होतां । पाहूनि लाजे विधिदुहिता ।
लाजत अप्सरा गंधर्व माथा । ठेवूनि पाहती चरणांतें ॥१२९॥

तानमान रंगप्रकार । तल्लीन झाले सकळ भार ।
सान तुकावूनि नाथ मच्छिंद्र । अहा अहा म्हणतसे ॥१३०॥

मग परिधानावया उंची वस्त्र । काढूनि हस्तें देत मच्छिद्रनाथ ।
तों पुढारां पाहूनि हर्ष बळवंत  । लाघवकळे वर्तवी ॥१३१॥

मृदंगवाद्य वाजवितां । अद्भुतपणा कुशळता ।
तया नादातें अक्षरव्यक्ता । भांती भांती काढीतसे ॥१३२॥

त्या अक्षरांमाजी अक्षर । मच्छिंद्रनामें चमत्कार ।
दावूनि पुढें तोचि व्यवहार । रंगासमान नाचवी ॥१३३॥

मृदंग अक्षरी तैसी चर्चा । दावितसे गुरुवर्या ।
" चलो मच्छिंदर गोरक्ष आया " । पुन्हां अक्षरें आच्छादी ॥१३४॥

परी अक्षरें मच्छिंद्रातें । श्रवण होतां पाहे भंवतें ।
चित्तीं चाकटूनि म्हणे येथें । कोठूनि आला गोरक्ष ॥१३५॥

येरीकडे सहज चालीं । गोरक्ष वाजवी गायनपाउलीं ।
रंजीत देखतां गुरुमाऊली । तींचि अक्षरें पूर्वव्यक्त ॥१३६॥

आणितां अक्षरें पूर्वव्यक्त । होतांचि मच्छिंद्र दचकत ।
भवतें पाहूनि गोरक्षनाथ । कोठे आहे म्हणतसे ॥१३७॥

शैल्या आणि कलावासिनी । तयासी व्यक्त न पाहतां नयनीं ।
कोठूनि पडतसे अक्षरध्वनीं । श्रवणीं साजणीं आमुचे ॥१३८॥

पिशाचवाणी भंवती पाहातसे ॥ घडीघडी चित्त दचकतसे ।
थडाथडोनी हृदय उडतसे । आला गोरक्ष म्हणोनी ॥१३९॥

मग न आवडे सभा कनकासन । मुख वाळलें झालें म्लान ।
मग कोणी ऐकेना गायन । चित्तीं फार व्यापिले ॥१४०॥

" चलो मच्छिंदर गोरख आया " । जंव जंव अक्षरें हीं ऐकूनियां ।
तंव तंव दचकूनि गेली काया । काळिमा तेव्हां येतसे ॥१४१॥

तंव पाहूनि किलोतळा । हृदयीं पेटूनि चिंतानळा ।
काळिंबी काया म्हणूनि सकळा । रोमांच उठती शरीरीं ॥१४२॥

तंव पाहूनि किलोतळा । म्हणे महाराजा तपपाळा ।
सुरस रंगीं मुखकमळा । काळिंबी कां वरियेली ॥१४३॥

येरी म्हणे वो मैनाकिनी । मातें दिसते विपरीत करणी ।
मच्छिंद्रशिष्य गोरक्ष अवनीं । भय आहे तयाचें ॥१४४॥

तो परम पवित्र भक्तचूडामणि । विषया नातळे इंद्रियदमनीं ।
महाप्रतापें तपोखाणी । बैरागी तो असे हो ॥१४५॥

अगे तो येतां तंव पट्टणीं । नेईल माते स्वदेशअवनीं ।
मग तव यतीची सुखयामिनी । गोरक्षअंकीं नासेल ॥१४६॥

ऐसें ऐकतां कीलोतळा । मारुतिसूचनेचा खूणगरळा ।
हृदयीं व्यापूनि जाळूं लागला । मुख कोमाविती पैं झाली ॥१४७॥

मग तो रंग नाट्यकृती । विरस होऊनि नावडे चित्तीं ।
हृदयालयीं ते चिंताभगवती । नांदती झाली प्रत्यक्ष ॥१४८॥

नाट्यरंगाचा आनंदवेष । बळी आव्हानिला एकचि भाष ।
मग रंगदेवता पडूनि ओस । उठवी आपुल्या ठाण्यातें ॥१४९॥

जैसी पयसैंधवां पडे गांठी । मग विरस होऊनि नासल्या गोष्टी ।
मिरवला हा तन्न्याय पोटीं । भय उभयतां आतळे ॥१५०॥

परी ती चतुर मैनाकिनी । गायनस्वर आव्हान कानीं ।
तों मृदंगवाद्यीं उठोनि ध्वनी । " चलो गुप्त गोरक्ष आया "॥१५१॥

ऐसा नाद अक्षरस्थित । कीलोतळा श्रवण करीत ।
मग बोलावूनि कलावंत । उत्तरातें आराधी ॥१५२॥

म्हणे तव सारंगी संगीती । वाजत आहे उत्तमा गतीं ।
परी आमुच्या साजसंग्रहाप्रती । आजी पाहूं वाजवोनी ॥१५३॥

ऐसें ऐकतां कलिंगा पद्मिनी । म्हणे आणा पाहूं वाजवोनी ।
मग ती कीलोतळा आज्ञापोनी । साज आणूनि ठेवीतसे ॥१५४॥

तोही साज पुढें घेऊनी । वाजविती कुशलपणीं ।
परी सुस्वर गाण्यांत अक्षर पूर्ण । तेंचि काढी पुन्हां पुन्हां ॥१५५॥

तेंही ऐकूनि मैनाकिनी । मग सेविका आपुली कलावंतिनी ।
कलिंगाचा साज देऊनि । उभी केली पाठीमागें ॥१५६॥

तीतें सांगे रहस्ययुक्ती । पुढारां वाद्यें अक्षरें काढिती ।
त्याची नीतीं अक्षरस्थिती । तूंही बोलवीं मृदंगा ॥१५७॥

परी ती वाजवितां कलावंतिणी । तैसीं अक्षरें न येती कानीं ।
मग पुरवंडेचा हात धरोनी । एकांतासी पैं गेली ॥१५८॥

सलीलपणीं चरणीं माथा । ठेवूनि पुसे तीस वार्ता ।
माये तूं कोण सांग आतां । सकळ संशय सोडोनी ॥१५९॥

जरी ही गोष्ट ठेविसी चोरुन । तरी तुज तुझ्या गुरुची आण ।
मातें वदें कीं प्रांजलपण । कोणकोणाची तूं अससी ॥१६०॥

ऐसी भूषिणी बोलतां वचन । मनांत विचारी गोरक्षनंदन ।
प्रकट होण्याचा समय पूर्ण । हाचि सुलक्षण दिसतसे ॥१६१॥

मग बोलता झाला प्रांजळ वचन । माये मी सर्वथा नसे कामिण ।
श्रीमच्छिंद्राचा प्रियनंदन । गोरक्षनामें मिरवतसें ॥१६२॥

तरी स्त्रीवेषनटी नारी । नटोनि निघों तव राजद्वारीं ।
ऐसें ऐकतां ती सुंदरी । पुन्हां चरणीं लोटली ॥१६३॥

मग पुरुषपरिधान आणोनि त्वरित । श्रीगोरक्षनाथा नेसवीत ।
म्हणे तूं माझा सुत । भेटलासी दैवानें ॥१६४॥

पूर्वी नाथानें नामाभिधान । तव रुपीं केलें निवेदन ।
निवेदन होतांचि तनमनप्राण । तव भेटी उदेले ॥१६५॥

सांगू उदेले परी काय । जैसें सेवितां कां जगन्याय ।
कीं गृहीं वत्स काननीं गाय । परी प्राण वत्सा ठेवीतसे ॥१६६॥

कीं जळावेगळी मासोळी । होतां रिघूं पाहे पुन्हां जळीं ।
तन्न्यायें मोहकाजळी लागली । तुजसाठीं मज बा रे ॥१६७॥

मग हाटकश्रृंगार करुनि व्यक्त । जडितकोंदणीं लेववीत ।
रत्नमुद्रिका रणबिंदीसहित । मुक्ततुरा लाविला ॥१६८॥

भरजरीचे कनकवर्णी । परिधानिला चीरभूषणीं ।
मस्तकीं मंदिल नवरत्नी । शिरपेंच वरी जडियेला ॥१६९॥

हस्ताग्रीं बाहुवट । हेमकोंदणीं लखलखाट ।
सर्व भूषणीं तेजवट । श्रृगांरिला नाथ तो ॥१७०॥

मग हस्त धरुनि कीलोतळा । येती झाली सभामंडळा ।
येतांचि मच्छिंद्रें देखिली डोळां । पुरुषव्यक्त कामिनी ॥१७१॥

मनांत म्हणे मच्छिंद्रनाथ । पुरुष कैंचा आला येथ ।
निकट येतां कीलोतळेतें । हस्तें खुणावी कोण तो ॥१७२॥

येरीकडे हस्तखुणे संकेतीं । पाहूनि म्हणे गोरक्षजती ।
तुमचा उद्देश धरुनि चित्तीं । भेटीलागीं पातला ॥१७३॥

परी आज उदेला दैवआदित्य । भेटला माझा प्राणसुत ।
सकळ राज्याचा धैर्यवंत । बाळ गोरक्ष माझा हा ॥१७४॥

आतां सकळ कांचणी । फिटूनि गेली अंतःकरणीं ।
सकळ वैभव राजमांडणी । संगोपील बाळ हा ॥१७५॥

आणि पाठिंबा बळिवंत । सहोदर वडील गोरक्षनाथ ।
धाकुटा मीन तुमचा सुत । संगोपील तयासी ॥१७६॥

म्हणूनि समूळ माझी कांचणी । फिटूनि गेली दूर अवनीं ।
वृद्धापकाळीं चक्रपाणी । कृपें वेष्टिला आपणासी ॥१७७॥

ऐसें बोलतां मैनाकिनी । गोरक्ष हास्य करीं मनीं ।
चित्तीं म्हणे बळेंचि तरणी । अंधारचीरीं भूषीतसे ॥१७८॥

आम्ही विरक्त शुद्ध वैष्णव । आम्हां कासयासी वैभव ।
विधवेलागीं कुंकुमटेव । खटाटोप कासया ॥१७९॥

कीं परिसालागीं कनकशृंगार । कीं तक्रीं तुष्टती देव अमर ।
तैसे आम्ही विरक्त थोर । राजवैभव कासया ॥१८०॥

कीं ग्रामगौतमीची कांस । दुग्ध काढूनि अंजुळीस ।
तें पयोब्धीस पाजूनि सुरस । तुष्ट चित्तीं मिरवला ॥१८१॥

कीं सकळ महीचा नृपनाथ । अंजुळी धान्याचा गरजवंत ।
की मित्र तेजाचि भिक्षा मागत । काजव्यातें जाऊनि ॥१८२॥

तयाचि न्यायें आम्हांसी वैभव । कायसें पद थोर राणीव ।
येरी जल्पतसे आपुला भाव । निःसंगा संग जाऊनी ॥१८३॥

परी असो कार्यापुरती । ऐकूनि घ्यावी येउती मात ।
श्रीगुरुमर्जी आली करतलांत । मारुं लाथ वैभवासी ॥१८४॥

ऐसें गोरक्ष कल्पूनि मनीं । येरीकडे मच्छिंद्रमुनी ।
कीलोतळेचे शब्द ऐकुनीं । आसनाहुनि ऊठिला ॥१८५॥

अतिप्रेमा दाटूनि पोटीं । गोरक्षगळां घातली मिठी ।
करीं कमळूनि हृदयपोटीं । प्रेमें सद्गद आलिंगिला ॥१८६॥

मग कलिंगेतें पाचारुन । अमूप द्रव्य दिधलें वसन ।
गौरवूनि तियेचें मन । स्वस्थानातें बोळविलें ॥१८७॥

येरीकडे मंडपांत । शैल्यासहित मच्छिंद्रनाथ ।
निकट बैसवूनि गोरक्षातें । योगक्षेम पुसतसे ॥१८८॥

बद्रिकाश्रमीं तपोराहाटी । तितुकें सांगे गोरक्षजेठी ।
कंटकाग्रीं पादांगुष्ठीं । द्वादश वर्षे संपादिली ॥१८९॥

उपरी तप झालिया पूर्ण । माव करी उमारमण ।
सकळ देवां बोलावून । आतिथ्यही मिरवलें ॥१९०॥

ऐसी झालिया तपराहाटी । परी तव वियोग साहिना पोटीं ।
क्षणक्षणां होऊनि कष्टी । शोक करुं रिघतसे ॥१९१॥

जया पदाचें होतां स्मरण । अंती जठर जाय वेष्टून ।
म्लानवदनीं ओस कानन । दाही दिशां दिसतसे ॥१९२॥

मग उदकावांचूनि जैसा मीन । तडफडूनि देऊं पहात प्राण ।
तेवीं माझें अन्तःकरण । दुःखडोहीं हेलावे ॥१९३॥

परी प्रारब्धयोग दारुण । येथें भेटले तुमचे चरण ।
आतां गेलिया प्राण । एकाकी कदा न वसें मी ॥१९४॥

ऐसें ऐकतां वचनयुक्तीं । पुन्हां धरीतसे हृदयाप्रती ।
म्हणे वत्सा तुज मागुती । एकांगें कदा न करी मी ॥१९५॥

मुळींहुनि बाळपण । तुवां न जाणिलें मजविण ।
सकळ करुनि लालन । स्थावरपणीं मिरविलें ॥१९६॥

जळावेगळी जळमासोळी । विभक्त न होय कवणे काळीं ।
तेवीं मम चित्तदरींत तपमौळी । विभक्त झाला नाहींस ॥१९७॥

परी न व्हावें तें घडूनि आलें । श्रीमारुतीनें मज गोंविलें ।
गौरविलें परी सदा फोलें । वैभव वाटे तुजविण बा ॥१९८॥

बा भोजन करितां षड्रसान्नीं । तुझें स्मरण होतसे मनीं ।
बा तो ग्रास ठेवितां आननी । विशासमान वाटतसे ॥१९९॥

मग अश्रूनें पूर्ण भरती नयन । तुजजवळी लागे माझा प्राण ।
मग मूर्तिमंत तूं जठरीं येऊन । उभा राहसी माझिया ॥२००॥

मग ताप उपजे मनांत । अहा बाळकासी टाकोनि वनांत ।
आलों मी फिरत फिरत । हेंचि चिंतन निशिदिनीं ॥२०१॥

बा तुजविण करितां तीर्थभ्रमण । परी ओस दिशा बोभावे (खिन्न) मन ।
मनांत जल्पें वत्स टाकून । कैसा आलों मी पापी ॥२०२॥

ऐसें बोलता मात । मग बोलता झाला गोरक्षनाथ ।
हे महाराजा माझी ऐकें मात । तूतें सुत बहु असती ॥२०३॥

जया देशीं कराल गमन । तेथेंचि सुत कराल निर्माण ।
मग तुमच्या मोहाचें आचरण । वांटले जाय महाराजा ॥२०४॥

परी एकचि तूं माझी आई । मन माझें एकेंचि ठायीं ।
मग जैसी होय गती पाहीं । जळाविण मीनांतें ॥२०५॥

कीं अर्का कुमुदिनी असती अपार । तो मोह करील कोणावर ।
परी कुमुदा तो एकचि मित्र । सुखापारी आणाया ॥२०६॥

कीं चंद्रा चकोर असती बहुत । परी चकोरा एकचि रोहिणीनाथ ।
त्याचि न्यायें जननी मातें । अससी एकचि मातें तूं ॥२०७॥

जळांत असती बहुत जळचर । परी जळचरा असतें एकचि नीर ।
तन्न्यायें मज माहेर । एकचि मच्छिंद्र आराधिला ॥२०८॥

श्र्लाघ्य पुरुषा अन्य युवती । परी युवतीसी एकचि पती ।
तन्न्यायें कृपामूर्ती । माझें जीवन तूं अससी ॥२०९॥

धनासी अपार असती चातक । चातकासी धन तो एक ।
तेवीं तूं मातें जननीजनक । एकचि अससी महाराजा ॥२१०॥

ऐसें म्हणूनि गोरक्षनाथ । नेत्रीं आणी अश्रुपात ।
तें पाहूनि अंतरिक्षसुत (मच्छिंद्रनाथ) । प्रेमें हृदयीं कळवळला ॥२११॥

म्हणे तान्हुल्या सत्य वचन । तुज कोणी नसे मजविण ।
ऐसें म्हणूनि मुखचुंबन । कुरवाळून धरीतसे ॥२१२॥

मग सभास्थान विसर्जून । पाकशाळेंत उभयतां जाऊन ।
श्रीगोरक्षा ताटीं घेऊन । भोजनातें सारिलें ॥२१३॥

भोजन झालिया एकासनीं । निद्रा करिती उभय जणीं ।
दिनोदयीं स्नानें करोनी । एकासनीं बैसती ॥२१४॥

एका अंकीं मीननाथ । एका अंकी गोरक्षसुत ।
कनकासनीं राजसभेंत । घेऊनि नाथ बैसती ॥२१५॥

जैसा वक्रतुंड षडानन । घेऊनि बैसे उमारमण ।
कीं माय यशोदेजवळी राम कृष्ण । उभय अंकी मिरवती ॥२१६॥

असो आतां हें कथन । पुढें सुखें झाले संपन्न ।
तें पुढिले अध्यायीं निरुपण । होईल श्रोतीं श्रवण कीजे ॥२१७॥

ते मच्छिंद्र उभय अंकीं । घेऊनि सुतसुताची फेडिल बाकी ।
शैल्यांनीं वेष्टुनि सुखासनीं हाटकीं । नित्य मिरवे मच्छिंद्र तो ॥२१८॥

नरहरिवंशीं धुंडीसुत । नरहरि मालू नाम ज्याते ।
तो श्रीगुरुकृपें रसाळ कथेतें । निवेदिल श्रोतियां ॥२१९॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । विंशतितमाध्याय गोड हा ॥२२०॥

श्रीकृष्णार्पणमस्तु ॥ शुभं भवतु ॥

॥ श्रीनवनाथभक्तिसार विंशतितमाध्याय संपूर्ण ॥

