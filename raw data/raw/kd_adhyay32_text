श्रीगणेशाय नमः ॥

जय जय जगुद्धारा । जगदाश्रिता रुक्मीणीवरा ।
दीनबंधो दयासागरा । वीर सुरवर तूं एक ॥१॥

तरी ऐसा प्रभु समर्थ सर्वां । सुरवरांप्रती जैसा मधवा (इंद्र) ।
तरी आतां कृपार्णवा । ग्रंथादरीं येईंकां ॥२॥

मागिले अध्यायीं कथन । चौरंगी बैसे तपाकारण ।
उपरी गोरक्ष मच्छिंद्रनंदन । गिरनारगिरीं पोचलें ॥३॥

पोंचलें परी आनंदभरित । प्रेमें वंदिला मच्छिंद्रनंदन ।
पुढें पाहतांचि अत्रिसुत । आनंदडोहीं बुडाला ॥४॥

मच्छिंद्रातें कवळूनि हृदयीं । म्हणे माझी आलीस गे आई ।
चक्षु मीनले (डोळे लागले ) तुझे ठायीं । मार्ग पाहें पाडसापरी ॥५॥

जैसें इंदूचें आगमन । तिकडेचि हेलावे समुद्रजीवन ।
तेवीं तुझें मार्गेंकरुन । चक्षू वेधले माझे बा ॥६॥

तरी आतां असो कैसें । माझें मला भेटलें पाडसें ।
तरी वत्सा सांडूनि आम्हांस । जाऊं नको पुढारां ॥७॥

ऐसी धृति वृत्ती मती । ऐक्य झाली उभयव्यक्ती ।
जैसें जळ जळाप्रती । ऐक्य होय मेळवितां ॥८॥

मग नाना गोष्टी विचारप्रसंग । तीर्थगमनादि योगसंयोग ।
दुःखसुखादि सकळ प्रयोग । एकमेकां निवेदिलें ॥९॥

आसन वसन भोजन शयनीं । सदा सन्निध मच्छिंद्रमुनी ।
जैसी अर्भका तान्हुले मनीं । माय नातळती होईना ॥१०॥

ऐसे मोहाचिये परी । षण्मास लोटले तैं गिरीं ।
यावरी गोरक्ष सदनांतरी । तीर्थस्थानीं जल्पतसे ॥११॥

मग तो श्रीदत्ताकारण । म्हणे महाराजा अत्रिनंदन ।
तीर्थ केलें साधुदर्शन । करावया महाराजा ॥१२॥

तरी आम्हां आज्ञा द्यावी । आतां लंघूनि येतों मही ।
मही धुंडाळिल्या संगमप्रवाहीं । साधु मिरवीती महाराजा ॥१३॥

तरी याचि निमित्ताकारणें । आम्हीं घेतला आहे जन्म ।
सकळ जगाचें अज्ञानपण । निवटावया महाराजा ॥१४॥

ऐसें बोलतां गौरसुत । दत्त ग्रीवा तुकावीत ।
आणि पुढील जाणूनि भविष्यार्थ । अवश्य म्हणे पाडसा ॥१५॥

मग परमप्रीतीं स्नेहेंकरुन । बोळवितां झाला उभयांकारण ।
येरीं उभयें करुनि नमन । पर्वताखालीं उतरले ॥१६॥

मार्गीं चालता उभय जण । परी त्या पर्वता क्षणोक्षण ।
पाहे मच्छिंद्रनंदन । म्हणे प्राण अंतरला ॥१७॥

प्रेमाश्रु ढाळी नयनीं । पुढें ठेवा पदलागुनी ।
ऐसें चालता तया अवनीं । दुरदुरावा पडला असे ॥१८॥

मग धरुनि काशीपुरी । चालते झाले ते अचसरीं ।
मुक्कामोमुक्काम लंघितां धरित्री । प्रयागस्थानीं पातले ॥१९॥

तों त्या गांवीं मूर्तिमंत । औदार्यराशि प्रतापादित्य ।
त्रिविक्रम नामें नृपनाथ । धर्मप्राज्ञी नांदतसे ॥२०॥

गज वाजी रथ संगतीं । जयाची सेना अपरिमिती ।
तरी अधर्मनाशार्थ निगुतीं । सैन्यसिंधु मिरवला ॥२१॥

भद्रासनीं तो राजेश्र्वर । जयाची संपत्ति औडंबर (अपरंपार ) ।
पाहुनि लाजती अमर । हा एक प्रभु म्हणती ते ॥२२॥

ऐसियेपरी राजसंपत्ती । परी उदरीं नाहीं संतती ।
तैशांत देहीं जरा निगुती । प्राप्त झाली बळत्वें ॥२३॥

परी तो राजा सुगम प्राज्ञ । परोपकारी अपार ज्ञान ।
मूर्तिमंत जयाचें संधान । पाळीत असे नेटका ॥२४॥

याचे राज्यांत बावन्न वर्ण । कोणी न देखों अकिंचन ।
संत आलिया करिती पूजन । सकळ जगीं मिरवतसे ॥२५॥

चौदा विद्यांमाजीं कुशल । जैसा दुसरा मूषकपाळ ।
हीनदीनांची माय कनवाळ । आणि काळ तत्काळ शत्रूचा ॥२६॥

सकळ गृहीं देशावर । त्या राजाचा परोपकार ।
त्यामुळें मिरवती सकळ नर । चिंताविरहित सुखानें ॥२७॥

असो ऐसे तेजस्थितीं । तया देशीं-पावले निगुतीं ।
तेथें सकळ नारीनर क्षितीं । विजयवचनीं गहिंवरले ॥२८॥

यापरी तयाची गृहस्वामिणी । जिये मिरविती ज्ञानखाणी ।
पतिव्रता सौदामिनी । षडर्णवगुणी गुणस्वी ॥२९॥

कीं राव तों उत्तम धवळार । तैं दिसती ती स्तंभाकार ।
कीं संसारमहीचा हांकणार । अनंतरुपीं नटलासे ॥३०॥

ऐसेपरी राजयुवती । परी जरा पाहूनि राजाप्रती ।
तेणें भयार्त होऊनि वित्तीं । चिंतेमाजी पडली असे ॥३१॥

म्हणे रायाचें सकळ अवसान । जिंकूनि नेलें आहे जरेनें ।
नेणो दिवस येईल कोण । संगतीसी सोडावया ॥३२॥

ऐसी चिंता व्यापिली चित्तीं । तो रायासी भरली आयुष्यभरती ।
तप्त शरीरीं पाहुनि वृत्ती । गमन करी परत्र ॥३३॥

प्राण सांडूनि शरिरातें । गेला असे निराळपंधरणथें ।
महीं उरलें असे प्रेत । झाला आकांत राज्यांत ॥३४॥

पवित्रनामी रेवती ललना । अट्टहास करी शोकरुदना ।
तेचि रीतीं इतर जनां । दुःखप्रवाह लोटला असे ॥३५॥

आठवूनि त्रिविक्रमरायाचे गुण । परम विलापें आक्रंदती जन ।
म्हणती पुनः या रायासमान । होणार नाहीं दूसरा ॥३६॥

ऐसे अट्टहासें घरोघरीं जन । नारीनरादिदुःखसंपन्न ।
तये संधींत गांवीं येऊन । नाथ तेथे पातले ॥३७॥

क्षेत्र महान प्रयागस्थान । उभय संचरती त्याकारण ।
तों गृहोगृहीं दुःखनिमन्न । शोकाकुलित मिरवले ॥३८॥

कोणी शरीर टाकीत अवनीं । कोणी पडले मूर्च्छा येउनी ।
कोणी योजूनि हृदयीं पाणी । धबधबां पिटिती ते ॥३९॥

कोणीं येऊनि पिशाचवत । इकडूनि तिकडे धांव घेत ।
अहा म्हणूनि शरीरातें । धरणीवरी ओसंडिती ॥४०॥

कोणी धरणीवरी आपटिती भाळ । रुधिरव्यक्त करुनि बंबाळ ।
अहा त्रिविक्रमराव भूपाळ । सोडूनि गेला म्हणताती ॥४१॥

ऐसियेपरी एकचि आकांत । नारीनरादि बोलती समस्त ।
तें पाहूनि मच्छिंद्रनाथ । परम चित्तीं कळवळला ॥४२॥

सहच चालतां तेथ पंथ । ठायीं ठायीं उभा राहत ।
त्या रायाचे गुण समस्त । आठवूनि रडताती ॥४३॥

धर्मज्ञानिक रायाचे गुण । मोहकपणीं होतां श्रवण ।
तंव ते वेळीं तो मच्छिंद्रनंदन । मोहदरींत रिघतसे ॥४४॥

मनांत म्हणे धन्य पुरुष । जयासाठी जग पिसें ।
जाहलें आहे तस्मात् यास । राव उपकारी वहिवटला ॥४५॥

तरी हा ऐसा भलेपणीं । राव मिरवला आहे अवनीं ।
तरी यातें पुनः आणोनी । देहगत (जिवंत) करावा ॥४६॥

ऐसें योजूनि स्वचित्तांत । पाहे रायाचें आयुष्य भरत ।
तंव तो राव तितुकियांत । निरामयीं पोंचला ॥४७॥

राव नुरलासे जीवितपणीं । मिळाला ऐक्यें ब्रह्मचैतन्यीं ।
ऐसें देखतां अजीवितपणीं । मग उपाय ते हरले ॥४८॥

कीं मुळींच बीजा नाहीं ठाव । मग रुखपत्रीं केवीं हेलाव (झाडांच्या पानांचे हलणें) ।
तेवीं जिवितपणीं राणीव । नातुडपणीं उतरलीसे ॥४९॥

मग स्तब्ध होऊनि मच्छिंद्रनंदन । परतता झाला ग्रामांतून ।
परी मच्छिंद्राहूनि गौरनंदन । कलवळला स्वचित्तांत ॥५०॥

राज्यभागीं जगाचें बोलणें । ऐकूनियां गौरनंदनानें ।
मोहे चित्तस्फोट होऊन । अश्रु ढाळी नयनातें ॥५१॥

ऐसें स्थितीं ग्रामांतून । निघते झाले उभय जण ।
तो ग्रामाबाहेर निवांत काननीं । शिवालय देखिलें ॥५२॥

तें पाहूनि एकांतस्थान । जाते झाले तयाकारण ।
तों पलीकडे मोहक जन । प्रेतसंस्कार मांडिला ॥५३॥

प्रेत स्कंधीं वाहूनि चतुर्थ । येते झाले शिवालयांत ।
सवें अपार जन वेष्टित । शोकसिंधु उपासिती ॥५४॥

परी आकळीकपणें वंचना । शोकसिंधूची दावी भावना ।
परम आटूनि आपुल्या प्राणा । प्रेतालागीं कवटाळिती ॥५५॥

यापरी गांवोगांवींचे जन । तेही ऐकूनि वर्तमान ।
धांव घेती आक्रोशपणें । आप्तजनांसारिखे ॥५६॥

तें पाहूनियां गोरक्षनाथ । परम कळवळूनियां चित्तांत ।
बोलता झाला मच्छिंद्रातें । ऐशा पुरुषा उठवावें ॥५७॥

मच्छिंद्र ऐकूनि तयाची वाणी । उगाचि बैसें म्हणे तयालागुनी ।
परी स्थिर नोहे गोरक्षमुनी । पुन्हां वागुत्तर देतसे ॥५८॥

म्हणे जरी तुम्ही न उठवाल यातें । तरी मी उठवीन स्वसामर्थ्यें ।
मच्छिंद्र म्हणे तुझें सामर्थ्य । त्यासी उठवावया नसे कीं ॥५९॥

ऐसें ऐकूनि गोरक्ष वदत । म्हणे याच्यासाठीं वेंचीन जीवित ।
परी सुखी करीन सकळ जनांतें । निश्र्चयेंसीं महाराजा ॥६०॥

जरी न उठवे माझेनि राजा । तरी अग्नींत ओपीन शरीर ओजा ।
हाचि सिद्धार्थ पण माझा । निश्र्चयेंसीं वरिला असे ॥६१॥

जरी ऐसिया बोला संमत । जरी मातें न घडे नाथ ।
तरी रौरव भोगीन कोटि वर्षांत । कुंभीपाक महाराजा ॥६२॥

ऐसें बोलता दृढोत्तरवचन । मग बोलता झाला मच्छिंद्रनंदन ।
अहा वत्सा शोधाविण । व्यर्थ काय वदलासी ॥६३॥

सारोखपणें (जीवावर उदार होऊन) केलासी पण । राव उतरला जीवित्वें करुन ।
ब्रह्मरुपीं सनातन । ऐक्यरुपीं मेळ झालासे ॥६४॥

ऐसें बोलतां वसुआत्मज । मग तो गोरक्षमहाराज ।
हृदयीं शोधितां तेंचि ओज । लक्षापरी भासलें ॥६५॥

मग म्लान करुनि आपुलें वदन । म्हणे आतां अग्नि घेईन ।
मग प्रत्योदक तेथूनि उठून । काष्ठांलागीं मेळविलें ॥६६॥

तें पाहूनि मच्छिंद्रनाथ । परम झाला भयभीत ।
चित्तीं म्हणे हा प्राणांतें । चुकणार नाहीं द्यावया  ॥६७॥

जेणें वडे आणायाकरितां । चक्षु काढुनि आपुलें हाता ।
तोषविली विप्रकांता । निवरगट्ट (निगरगट्ट) हा असे ॥६८॥

मग पाचारुनि गोरक्षांतें । बोलता झाला प्रांजळवंत ।
म्हणे बा रे सुखी करावें जनांतें । यालागीं वदलासी ॥६९॥

तरी जनांचे उपकारास । उदार झालासी प्राणास ।
चित्तीं तुझे समाधानास । विचार एक ऐकावा ॥७०॥

मी याचे देहस्थित । होतों रक्षाया तुझा हेत ।
परी बा माझिया शरीरास । द्वादश वर्षें सांभाळीं ॥७१॥

द्वादश वर्षें जाहलिया पूर्ण । पुन्हां देहांतर्गत होऊन ।
सकळ जगाचें करुं कल्याण । उपकारीं मिरवेन बा ॥७२॥

ऐसें बोलतां मच्छिंद्रनाथ । अवश्य गोरक्षक म्हणत ।
मग शीघ्र सांडूनि शरीरातें । रायशरीरीं संचरला ॥७३॥

संचरला परी स्मशानमहीं । उठोनि बैसला राजदेहीं ।
तें पाहोनियां लोक सर्वही । आनंदसरिते मिरवले ॥७४॥

जैसा पक्षियें सांडिला ठाव । मिरवे वृक्षा अन्य वाव ।
तेवीं देहातें सांडूनि बरवें । रावदेहीं संचरला ॥७५॥

लोक म्हणती आम्हां प्रजेकारण । मोहे वेष्टिलें हरिहरांचे मन ।
म्हणोनि होऊनि सुप्रसन्न । रायालागीं जीवविलें ॥७६॥

एक म्हणती आयुष्य होतें । काळें हरण केलें जीवंत ।
चुकारपणीं समजूनि मागुतें । जीवविलें रायातें ॥७७॥

असो ऐशा बहुधा प्रकरणीं । आनंद वदतसे जगाची वाणी ।
मग ते परम हर्षेंकरुनी । स्वस्थानातें पावले ॥७८॥

विधिवत् कनकाचा पुतळा करुन । स्मशानक्रिया संपादून ।
पाहते झाले आपुलें स्थान । अप्तजनांसमवेत ॥७९॥

येरीकडे शिवालयांत । सच्छिष्य महाराजा गोरक्षनाथ ।
रक्षावया गुरुचें प्रेत । स्थानालागीं विचारी ॥८०॥

तों तितुक्यांत आली पूजारणी । होती शैवगुरविणी ।
तियेलागीं पाचारुनीं । वृत्तांतातें निवेदी ॥८१॥

म्हणें मायें रायाकरितां । आणि प्रजेची धरुनि ममता ।
मम गुरु मच्छिंद्र केला सरता (नाहींसा) । राजदेहाकारणें ॥८२॥

तरी आतां श्रीगुरुचें प्रेत । कवणा ठायीं रक्षूं यातें ।
जरी तुजला आहे माहीत । ठाव मातें सांग कीं ॥८३॥

ठाव तरी म्हणसील कैसा । गुप्त जगांत न कळे लेशा ।
पूर्ण झाली द्वादश वर्षें । पुन्हां श्रीगुरु उठेल वो ॥८४॥

तरी तूं ठाव ऐसा मनांत । सांगूनि दृढ रक्षीं प्रेत ।
आणि स्वचित्तीं रक्षूनियां मात । गुप्त जगीं वर्तें वो ॥८५॥

तरी या कर्मासी साक्षभूत । तुझें माझें उभय चित्त ।
ही गोष्ट कळतां जनांत । परम विक्षेप वाटेल गे ॥८६॥

तरी आतां चिंतार्णवीं । झालें कर्म वडवानलदेहीं ।
धैर्यजळाचे प्रवाहडोहीं । गुप्त यातें रक्षावें ॥८७॥

ऐसें बोलतां तपःप्राज्ञी । अवश्य म्हणत शैवराणी ।
मग त्या शिवालयामध्यें नेउनी । गुप्त गुहार दावीतसे ॥८८॥

तेही गुप्त गुहार जगांत । माहीत नव्हतें किंचितार्थ ।
तें दावूनि गोरक्षनाथ । तुष्ट केला स्वदेहीं ॥८९॥

मग तें गुहाग्रामींचे मुख । मही विदारुनि पाहे देख ।
उत्तम ठाव लक्षूनि तेथ । प्रेत त्यांत ठेवीतसे ॥९०॥

प्रेत ठेवोनि गुहागृहांत । मुख आच्छादिलें त्वरितात्वरित ।
गृह लक्षूनि पुन्हां आलयांत । येवोनियां बैसला ॥९१॥

बैसे परी शैवकांता । म्हणे महाराजा गोरक्षनाथा ।
द्वादश वर्षें रक्षीन प्रेता । निश्र्चय त्वां केला असे ॥९२॥

केला परी बोलें शरीर । कैसें राहील साचोकार ।
एक दिन नव्हे संवत्सर । द्वादश निश्र्चय केला असे ॥९३॥

ऐशी ऐकूनि तियेचे वाणी । गोरक्ष म्हणे वो शुभाननी ।
चिरंजीव देहालागूनी । मच्छिंद्रनाथ मिरवीतसे ॥९४॥

तरी हा देह नाशरहित । आहे मायाप्रळयवंत ।
परी ऐसी जगांत मात । प्रविष्ट न करी जननीये ॥९५॥

ऐसें उत्तर सांगूनि तीतें । उभय चित्तीं मिरवली शांत ।
तों इकडे नृपनाथ । अंतःपुरीं पातला ॥९६॥

परी तो त्रिकाळज्ञानीं । चांचरा (घाबरटपणा) न घे प्रज्ञेलागूनि ।
जेवीं माहितगार पूर्वींचे सदनीं । राज्यभुवनीं वर्ततसे ॥९७॥

असो गेलिया अंतःपुरांत । रेवती कांता प्रज्ञावंत ।
मंचकीं नेवोनि आपुला नाथ । प्रीतीं आदरें आदरिला ॥९८॥

स्नान भोजन झालियाउपरी । राव बैसला मंचकावरी ।
अंकीं बैसवोनी सद्गुणलहरी । अनंत वल्गने वदतसे ॥९९॥

परी जे कांता पुसे त्यातें । तेंहीं प्राज्ञिक प्रांजळ सांगत ।
गुप्त प्रगट वृत्तान्त । उत्तरा उत्तर देतसे ॥१००॥

व्यंगरहित बोले वचन । करी कांतेचें समाधान ।
यावरी द्वितीय दिनी मंगलस्नान । करुनि सभे बैसला ॥१०१॥

तेथेंही राजवैभवाकारणें । अचूक वर्ते सकळ प्रकरणीं ।
मंत्री आणि सकळ जन । भिन्न कांहीं दिसेना ॥१०२॥

न्यायनीतीं झाला वहिवाट । माहितीसमान वर्तवी पाठ ।
स्नेहक्रूरता समान लोट । रायासमान वर्ततसे ॥१०३॥

यापरी नित्य चतुर्थ प्रहरीं । सकळ वैभवें वना करी स्वारी ।
शिवदर्शना ग्रामाबाहेरी । त्याचि देवालया येतसे ॥१०४॥

प्रथम दिवसीं येतां राव । शिवालयीं वंदितां उमाधव ।
देखोनि गोरक्ष प्राज्ञ अतीव । संपादणी पुसतसे ॥१०५॥

म्हणे नाथ जी आदेशवंत । किती दिवस आलां येथ ।
कवण स्थळीं वास्तव्य करीत । कवण नाम मिरवतसे ॥१०६॥

उभा राहोनि ऐसे नीतीं । गोरक्षातें पुसे नृपती ।
संपादणी ती जगाप्रती । दृढा दावी महाराजा ॥१०७॥

परी तो चाणाक्ष गोरक्षनाथ । संपादणीचें उत्तर देत ।
मग उत्तराउत्तर करुनि महीते । शिवालयीं संवरले ॥१०८॥

संचरले परी गोरक्षकातें । घेवोनि गेला स्वसांगाते ।
शिवालयीं नेमिला एकान्त । राव पुसे गोरक्षनाथा ॥१०९॥

हस्तसंकेतें खुणेंकरुन । म्हणे देहातें बंधनसाधन ।
कैसे रीतीं केलें रक्षण । ठाव लक्षोनि नेटका ॥११०॥

मग तो प्राज्ञिक गोरक्षनाथ । बर्बरभाषा सांगत ।
सवें घेवोनि खूण दावीत । गुहागृहा रायातें ॥१११॥

असो ऐसें केलियापाठीं । गोरक्षें केलिया खूण दृष्टीं ।
मग क्षणें बैसोनि तळवटीं । राव स्थाना पैं गेला ॥११२॥

गेला परी प्रतीदिनीं । राव येतसे शिवभुवनीं ।
आपुला शरीरठाव लक्षोनी । शिवा नमोनी जातसे ॥११३॥

क्षण एक बैसोनि गोरक्षा जवळी । दावीत भक्ती प्रेमनव्हाळी ।
आणि चित्ताची संशयकाजळी । फेडूनि जात स्वस्थाना ॥११४॥

ऐसियेपरी वहिवाटतां । तीन मास लोटले पंथा ।
यापरी एके दिवशीं बैसतां । गोरक्षक पुसे रायातें ॥११५॥

आम्हीं जातों तीर्थाटनासी । आपण असावें योगक्षेमेसीं ।
दृष्टी ठेवोनि स्वहितासी । स्वशरीरासी रक्षावें ॥११६॥

अवश्य त्यातें भूप म्हणत । स्वधर्में ठेवूं स्वशरीरातें ।
आपण जावें स्वस्थचित्तें । तीर्थाटनीं गमावें ॥११७॥

ऐसें वदोनि गोरक्षकातें । भूप पातला स्वस्थानांत ।
येरीकडे गोरक्षनाथ । तीर्थस्थाना वहिवाटला ॥११८॥

साही लोटले षण्मास । रेवती कांता रतिसुखास ।
ऋतुसंधीं रेतगर्भास । गरोदर पैं ते झाली ॥११९॥

दिवसेंदिवस नव मास । लोटोनि गेले गर्भास ।
सुदिनदिनीं प्रसूतीस । रेवती कांता होतसे ॥१२०॥

प्रसूत झाल्या मदनाकृती । बाळ पाहे माय रेवती ।
बाळककर्णीं तेजोत्पत्ती । बाळ दृष्टीं देखिला ॥१२१॥

त्यासी लोटलें द्वादश दिवस । आनंदउत्सव पालखास ।
बाळ पहुडोनि नाम त्यास । धर्मनाथ ठेविलें ॥१२२॥

त्यासही लोटलीं पांच वरुषें । तों एकें दिवशीं शिवालयास ।
घेवोनि पूजेचे तबकास । राजाराणी पातलीं ॥१२३॥

सवें परिचारिका पंचशत । लावण्यलतिका चपळवंत ।
कीं राजार्णवींच्या लहरी अद्भुत । रेवतीसवें मिरवल्या ॥१२४॥

असो रेवती दासींसहित । संचरोनि शिवालयात ।
प्रेमें पूजीतसे उमाकांत । शुद्धभावेंकरुनियां ॥१२५॥

पूजा सांग जाहलियावरी । शिवा प्रार्थीतसे वागुत्तरीं ।
हे महाराजा त्रिपुरारी । उमापति महानुभावा ॥१२६॥

तरी ऐसें करावें कृपानिधी । श्रीराया त्रिविक्रमाआधीं ।
मातें मरण देऊनि साधीं । सुवासिनीत्व माझें हें ॥१२७॥

ऐसें वदतां वाक् सुगरिणी । गदगदां हासे शैवराणी ।
तें रेवतीनें पाहोनि । तियेलागीं पुसतसे ॥१२८॥

म्हणे माय वो शैवदारा । तुज हांसूं कां आलें वागुत्तरा ।
म्हणे हास्य तव उत्तरा । सहज आननीं आलें वो ॥१२९॥

रेवती म्हणे आश्र्चर्येविण । न यावें विकासीपणा मन ।
तरी तूं माये प्रांजळ वचन । सांग संशय सोडोनी ॥१३०॥

तंव ती बोले शैवराणी । म्हणे माय वो हास्यचिन्हीं ।
तूतें वदतां कहाणी । विपर्यास होईल गे ॥१३१॥

तरी माये माझें चित्त । वदावया होतें भयभीत ।
नेणों कैसी पुढील मात । घडोनि येईल कर्मातें ॥१३२॥

आम्ही दुर्बळ तुम्ही समर्थ । सहज कोपल्या होईल घात ।
पतंग स्पर्शतां प्रळयानळांत । जीवित्वातें उरेना ॥१३३॥

कीं केसरीगृहीं अन्याय । केलिया जंबुक जीवें जाय ।
कीं नगर पेटतां कोणें वांवावें । जीवित्वातें उरेना ॥१३४॥

ऐसें बोलतां शैवराणी । रेवती म्हणे मायबहिणी ।
निर्भय होवोनि तुवां मनीं । रहस्यार्थ निरोपीं ॥१३५॥

राव आणि माझें कांहीं । भय असेल तुझे देहीं ।
तरी आम्ही सहसा कोपप्रवाहीं । तुजवरी न करुं ॥१३६॥

ऐसें बोलोनि करतळभावास । रेवती देत शैवकांतेस ।
सकळ हरुनि संशयास । म्हणे वार्ता वद आतां ॥१३७॥

तरी ती प्रांजळ बोले वाणी । मग परिचारिका बाहेर काढूनी ।
म्हणे सांगेन वो एकांतभुवनीं । एकांतस्थानी पै गेल्या ॥१३८॥

एकांतालया गेलियावरी । बोलती झाली शैवनारी ।
म्हणे माये तूं सुवासीण स्वदेहीं । कांहीं नाहींस जाण पां ॥१३९॥

राव त्रिविक्रम मृत्यु पावला । तयाचे देहीं मच्छिंद्र संचरला ।
आपुला देह येथें सांडिला । शिवालयामाझारीं ॥१४०॥

मग तयाचा शिष्य गोरक्षनाथ । गुहागृहा ठेवोनि गेला प्रेत ।
द्वादश वर्षें नेमस्त । नेम केला उभयतांनीं ॥१४१॥

द्वादश वर्षें सरल्या शेवटीं । मच्छिंद्र वर्तेल स्वदेहराहाटी ।
ऐसी कथा माझिये दृष्टीं । झाली असे जननीये ॥१४२॥

तरी तुज वैधव्यपण । असोनि बोलसी सुवासीण ।
म्हणोनि हास्य आलें मजलागून । जाण जननी निश्र्चयें ॥१४३॥

ऐसें ऐकून रेवती सती । म्हणे दावीं कां मच्छिंद्र प्रेताप्रती ।
येरी अवश्य म्हणोनि उक्ती । गुहेमध्यें नेतसें ॥१४४॥

म्हणे माय वो येचि ठायीं । आच्छादिला मच्छिंद्र देहीं ।
तरी मही विदारुनि गुहागृहीं । निजदृष्टीनें पाहें कां ॥१४५॥

ऐसें बोलोनि दावोनि तीतें । शिवालयीं गेली त्वरित ।
येरीकडे संशयवंत । रेवती स्थाना गेलीसे ॥१४६॥

गेलीसे परी एकांतासी । विचार करी आपुले मानसीं ।
चित्तीं म्हणे पतिव्रतानेमासी । दैवेंकरुनि नाडिलें ॥१४७॥

नाडिलें परी संचितार्थ । घडणार घडूनि आलें निश्र्चित ।
परी पुढती आपुलें हित । विलोकावें आपणचि ॥१४८॥

पति निवर्तल्यापाठी । लाधली मच्छिंद्रवीर्यकोटी ।
परी पाहतां पातकदृष्टीं । वंशवेली दिसेना ॥१४९॥

पूर्वी भरतवंश काढून । व्यासवीर्यें केला उत्पन्न ।
त्याहीपुढें कुंतीरत्न । त्याचि नीतीं आचरली ॥१५०॥

पंचदेवांचे वीर्य घेवोन । निर्माण केलें पांचही जण ।
तस्मात् वंशवेलीकारणें । शिष्टदेह अर्पावा ॥१५१॥

तरी हा विचार पातकरहित । घडोनि आला यत्नातीत ।
परी द्वादश वर्षें होतां भरित । पुन्हां अनर्थ होईल हा ॥१५२॥

मच्छिंद्र जाईल स्वदेहाकारणें । सुत धर्मनाथ अति सान ।
राज्यवैभवीं आसरा धरोन । कवण रीतीं राहील कीं ॥१५३॥

त्रिविक्रमदेहीं तपोबळ । आहे म्हणूनि विवर्ते बाळ ।
तो गेलिया सांवली शीतळ । मजलागीं मिळेना ॥१५४॥

तरी आतां करावें कैसें । दृष्टीं पाहें मच्छिंद्रदेहास ।
दृष्टीं पाहिल्यावरी विनाश । करोनियां सांडावा ॥१५५॥

देह झालिया छिन्नभिन्न । मग कैसा संचरेल मच्छिंद्रनंदन ।
मुळींच बीज केला भस्म । बाहेर कांहीं उगवेना ॥१५६॥

ऐसा विचार करुनि चित्तीं । एक परिचारिकां घेवोनि सांगातीं ।
गांवाबाहेर मध्यरात्रीं । येवोनियां पोंचली  ॥१५७॥

आणिक एक गुप्तराहाटी । दोन सबळ घेतले होते कामाठीं ।
त्वरें येऊनि शिवालयापाठीं । गुहाद्वार विदारिलें ॥१५८॥

मोकळें केले गुहाद्वार । करिते झाले आंत संचार ।
जातांचि तें कलेवर । मच्छिंद्राचें देखिलें ॥१५९॥

परी ते कलेवर तेजःपुंज । कीं सजीवपणी दिसे सहज ।
माणिकवर्णीं सविताराज । तियेलागीं भासलें ॥१६०॥

असो ऐसिये तेजोराशी । मग शस्त्र घेवोनि अस्थिमांसासी ।
रती रती छेदोनियां तयासी । बाहेर तई काढिलें ॥१६१॥

मग भाग टाकोनि काननांत । विखरुनि दिधलें पृथक् तेथ ।
तरी समान रज समस्त । ठाईं ठाईं टाकिले ॥१६२॥

टाकिले परी पातळपणीं । रजरजाची न होय मिळवणी ।
ऐशापरी त्यासी करुनी । स्वस्थानीं गेली ते ॥१६३॥

गुहगृहाचें मुख आच्छादून । जैसें होतें तैसें करुन ।
येरी घडल्या कारण । उमा जागृत झालीसे ॥१६४॥

मग प्रत्यक्ष होऊनि बोलत । म्हणे महाराजा कैलासनाथा ।
जागृत व्हावें विपरीतपंथा । अघटित झालें महाराजा ॥१६५॥

तुमचा मच्छिंद्रनंदन । गेला आहे स्वदेह सांडून ।
परी रेवतीदारा येऊन । विध्वंसिलें शरीरासी ॥१६६॥

ऐसी ऐकतां उमेची मात । खडबडूनि उठला कैलासनाथ ।
हृदयीं पाहें तों विपरीत । मच्छिंद्रदेहीं वर्तलें ॥१६७॥

मग अंबेसी बोलता झाला शिव वचन । म्हणे माझा आजि गेला प्राण ।
परी उमे यक्षिणी बोलावून । सकळ शरीर वेंचीं कां ॥१६८॥

अस्थि त्वचा मांसासहित । रती रती भाग वेंचूनि समस्त ।
एकत्र करुनि कैलासांत । यक्षिणीहस्तीं पाठवीं ॥१६९॥

अवश्य म्हणूनि नगात्मजा । यक्षिणी पाचारी विजयध्वजा ।
कोटी चामुंडा विभागकाजा महीलागीं उतरल्या ॥१७०॥

त्यांतें पाहूनि माय भवानी । येतांचि सांगे कार्यालागुनी ।
मच्छिंद्रशरीर समस्त वेंचोनी । स्वर्गा न्यावें म्हणतसे ॥१७१॥

कैलासगिरीं शिवगण बहुत । त्यांत वीरभद्र मम सुत ।
तयाहातीं ओपोनि समस्त प्रेत । रक्षण दृढ सांगावें ॥१७२॥

ऐसें सांगूनि क्षणिक वार्ता । महीं संचरल्या मांसशोधार्था ।
सकळ शरीर वेंचूनि तत्त्वतां । कैलासभुवनीं चालिल्या ॥१७३॥

कोटि चामुंडा प्रतापवंत । यक्षिणीसह झाल्या स्वर्गस्थित ।
कैलासगिरीं मग जात । वीरभद्रातें निवेदिलें ॥१७४॥

म्हणती परम हर्षेंकरुनी । हे महाराज शिवगणीं ।
राजेश्र्वर भद्रासनीं । वृत्तांताते ऐकावे ॥१७५॥

आमुचा तुमचा शत्रू  पूर्ण । अवचट पावला आहे मरण ।
रती रती देहाचे भाग जमवून । आम्हीं आणिले महाराजा ॥१७६॥

तरी तो शत्रू म्हणशील कोण । या भूमंडळा मच्छिंद्रनंदन ।
त्यानें आम्हांसी नग्न करुन । परम लज्जें विटंबिले ॥१७७॥

अष्टभैरव पाहोनि धरणीं । विटंबिलें दशा करुनी ।
रुधिरपूर लोटूनि अवनीं । विगतकळा (निस्तेजपणा) वरियेली ॥१७८॥

आणि तुम्हांसवें घेतलें कटक । मौळीं पर्वत देऊनि देख ।
वायुसुत करुनि आदिक । विटंबिलें महाराजा ॥१७९॥

सकळ देवांचा शत्रु कुजात । बरा दैवें पावला घात ।
तरी आतां प्रतापवंत । दृढोत्तरीं शरीर रक्षावें ॥१८०॥

या मच्छिंद्राचा शिष्य गोरक्ष । तो परम प्रतापवंत दक्ष ।
तो जिंकूनि नेवदेल ईल शरीर प्रत्यक्ष । तरी आतां सावध असावें ॥१८१॥

सहजस्थितींतें दैवेंकरुन । शत्रु पावला आहे मरण ।
छळांवाचूनि सोडविले हर्षेंकरुन । तुम्हां आम्हां देवानें ॥१८२॥

ऐसें सांगूनि हर्षयुक्त । परी वीरभद्र तोषला आपुलें चित्तांत ।
मग भैरवादि समस्त । अहा अहा म्हणताती ॥१८३॥

मग चौर्याियशीं कोटी बहात्तर लक्ष । शिवगण प्रतापी महादक्ष ।
मच्छिंद्रशरीर वेष्टूनि प्रत्यक्ष । रक्षणार्थ बैसविलें ॥१८४॥

कोटि यक्षिणी चामुंडांसहित । डंखिनी शंखिनी पातल्या समस्त ।
अस्त्रशस्त्रादि होऊनि उदित । रक्षण करिती शरीराचें ॥१८५॥

येरीकडे त्रिविक्रमदेहांत । प्रतापशील जो मच्छिंद्रनाथ ।
नित्य येऊनि शिवालयांत । गुहागृहीं लक्षीतसे ॥१८६॥

परी तो ठाव जैसा तैसा । दिसूनि येत दृष्टीभासा ।
मग स्वस्थ भोगी संपत्तिविलासा । राज्यासनीं बैसूनियां ॥१८७॥

परी शरीरा झाला जो प्रयास । हें माहित नव्हतें कांहीं त्यास ।
सदा भोगी संपत्तिविलास । राजभुवना जातसे ॥१८८॥

ऐसे नित्य राजविलास । लोटूनि गेलीं वर्षें द्वादश ।
येरीकडे तीर्थाटनास । गोरक्ष सावध झाला असे ॥१८९॥

तरी तो गोरक्ष पुढील अध्यायीं । काय करील प्रतापप्रवाहीं ।
तरी श्रोते अवधान देहीं । सिद्ध करा पुढारां ॥१९०॥

अवधान पाहूनि अर्थ बहुत । कथा वदेल धुंडीसुत ।
मालु नरहरीचा शरणागत । दास संतांचा असे कीं ॥१९१॥

स्वस्तिश्री ग्रंथ भक्तिसार । संमत गोरक्षकाव्य किमयागार ।
सदा परिसोत भाविक चतुर । द्वात्रिंशतितमाध्याय गोड हा ॥१९२॥

श्रीकृष्णार्पणमस्तु ॥ शुभं भवतु ॥ श्रीरस्तु ॥

॥ श्रीनवनाथभक्तिसार द्वात्रिंशतितमाध्याय संपूर्ण ॥

