श्रीगणेशाय नमः ॥

जयजयाजी पंढरीनाथा । समचरणीं भक्ततापशमिता ।
कटीं कर नासाग्रीं दृष्टी ठेविता । होसी रंजिता मुनिमानसा ॥१॥

ऐसा स्वामी तूं करुणाकर । तरी तूं बोलवीं भक्तिसार ।
मागिले अध्यायीं कथानुसार । परम कृपें वदविला ॥२॥

त्या कृपेचा बोध सबळ । ब्रह्म उदधि पावला मेळ ।
पात्रा मैनावती सबळ । सरिताओघीं दाटली ॥३॥

ॐ नमो ब्रह्मार्णवीं दाटली परी । ऐक्यरुप झाली नारी ।
मोहें पुत्राचे परिवारीं । गुंतलीसे जननी ते ॥४॥

मनासी म्हणे अहा कैसें । त्रिलोचनरायाचें जाहले जैसें ।
त्याचि नीतीं होईल तैसें । मम सुताचें काय करुं ॥५॥

जंव जंव पाहे त्यातें दृष्टीं । तंव तंव वियोग वाटे पोटीं ।
हृदयीं कवळूनि जठरवेष्टी । होत असे मोहानें ॥६॥

अहा पुत्राचे चांगुलपण । दिसे जैसा प्रत्यक्ष मदन ।
परी काय करावें चांगुलपण । भस्म होईल स्मशानीं ॥७॥

उत्कृष्टपणें करोनि कष्ट । धाम उभाविलें अति श्रेष्ठ ।
परी वन्हीबळें लागल्या काष्ठ । तेवीं असे काळाग्नी ॥८॥

पहा पल्लवपत्रझाड । अति विशाळ लावला पाड ।
परी गाभारी वेष्टितां भिरुड । उशाशीं काळ बैसला ॥९॥

तन्न्याये दिसूनि येत । वायां जाईल ऐसा सुत ।
कीं कद्रूलागीं चोखट अमृत । फिकारपणें मिरविले ॥१०॥

कीं यत्नेंकरुनि कचें दुर्घट । संजीवनीचा केला पाठ ।
परी देवयानीचा शाप उल्हाट । यत्र व्यर्थ तो झाला ॥११॥

कीं सुंदर जाया कर्मे जारिणी । परी पतिभयाचा धाक मनीं ।
तेवीं तो उशाशीं काळ बैसोनि । सकळ जनां मिरवला ॥१२॥

कीं कुसुमशेज मृदुलाकार । परी उसां घालूनि निजे विखार ।
ते सुखनिद्रेचा व्यापार । सुखा लाहे केउता ॥१३॥

तन्न्यायें झालें येथ । राजवैभव अपरिमित ।
परी काळचक्राची सबळ बात । भ्रमण करीत असे पैं ॥१४॥

ऐसी सदासर्वकाळ । चित्तीं वाहे माय तळमळ ।
परी सुतासी बोध कराया बळ । अर्थ कांहीं चालेना ॥१५॥

तंव कोणी ऐके दिवशीं । शीतकाळ मावमासीं ।
उपरी सहपरिचारिकेंसीं । उष्ण घेत बैसलीसे ॥१६॥

ते संधींत गोपीचंद । चौकीविभागीं सकळ स्रीवृंद ।
वेष्टूनि स्नान कराया सिद्ध । चंदनचौकीं बैसला ॥१७॥

चंदनचौकी परी ते कैशी । हेमतगंटी रत्न जैशीं ।
जडावकोंदणी नक्षत्रांसीं । राजवृंदीं चमकतसे ॥१८॥

सकळ काढूनि अंगींचें भूषण । वरी विराजे राजनंदन ।
उष्ण उदकीं कचरीत दंतधावन । चौकीवरी बैसला ॥१९॥

तों सौधउपरी मैनावती । झाली स्वसुतातें पाहती ।
देखिला जैसा पूर्ण गभस्ती । तेजामाजी डवरला ॥२०॥

राजसेवकांचे भोवतें वेष्टन । परिचारिका वाहती जीवन ।
परी त्या मंडळांत नृपनंदन । चांगुलपणीं मिरवतसे ॥२१॥

जैसा अपार नक्षत्रपंक्ती । आव्हानी उडुगणपती ।
कीं हेमचौकीं कोंदणस्थिति । रत्नतेजीं मिरवत ॥२२॥

ऐसा पाहतां स्वनंदन । मोहें आलें उदरवेष्टन ।
तेणें लोटलें अपार जीवन । चक्षूंतूनि झराटलें ॥२३॥

परी ते बुंद अकस्मात । मोहें घ्राणाचे उद्भव व्यक्त ।
गोपीचंद चातकातें । स्पर्शावया धांवले हो ॥२४॥

म्हणाल बुंद चक्षुदकीं । नोहे उरते सत्कर्मवाकीं ।
उत्तम फळांचें लक्षूनि सेकी । व्यक्त जलें ते अंगासी ॥२५॥

बुंद नव्हती ते चिंतामणी । हरुष केला भवकाचणीं ।
कीं कृतांतभयातें संजीवनी । भूपशरीरा आदळले ॥२६॥

कीं अर्के पीडित भारी । नृपजन वेष्टला नगरीं ।
 तैं ते उतरले घन मनहरी । बुंदवेश धरुनियां ॥२७॥

कीं काळक्षुधेचा पेटला अनळ । तेणें शरीर झालें विकळ ।
ते संधींत होऊनि कृपाळू । कामधेनु उतरली ॥२८॥

कीं दरिद्राचें अतिवेष्टन । तैसा येथें मिरविला कुबेर येऊन ।
तन्न्याय सुबुंद घन । रावहृदयीं आदळले ॥२९॥

शरीरीं होतां बुंद लिप्त । परी उद्भवस्थिती लागली त्यांत ।
म्हणूनि ऊर्ध्व करुनि मूर्धातें । नभालागीं विलोकी ॥३०॥

हृदयीं होऊनि राव शंकित । म्हणे बुंद कैंचा उद्भवला येथ ।
तरी अंबर झालें असेल व्यक्त । घनमंडळ आगळें ॥३१॥

म्हणूनि ऊर्ध्व करुनि दृष्टी । पाहता झाला नभापोटीं ।
परी ते निर्मळपणें वृष्टी । झाली कोठूनि म्हणतसे ॥३२॥

ऐसा विचार करितां चित्तीं । दृष्टिगोचरी संभविती ।
तों रुदन करितां मैनावती । निजदृष्टीं देखिली ॥३३॥

करीत होता दंतधावन । तैसाचि उठला नृपनंदन ।
उपरी त्वरा वेगीं चढून । मातेपाशीं पातला ॥३४॥

जातांचि पदीं ठेवूनिया माथा । उभा जोडूनि हस्तां ।
म्हणे सांग जी कवण अर्था । उचंबळलीस जननीये ॥३५॥

मजसारखा तूतें सुत । राज्याधीश महीं व्यक्त ।
ऐसा असूनि दुःखपर्वत । कोठूनि उदेला तंव चित्तीं ॥३६॥

पाहें पाहें प्रताप आगळा । न वर्णवे बळ वळियांकित महीपाळा ।
मिरवती दर्पकंदर्प केवळा । करभारातें योजिती ॥३७॥

ऐसी असतां बळसंपत्ती । बोललें कुणी दुःखसरितीं ।
तरी मम कोपाचा दाहक गभस्ती । सांवरेल कोणातें ॥३८॥

जेणें पाहिलें असेल नयनीं । उगीच तीव्र दृष्टी करोनि ।
तरी तयाचे क्षणें चक्षु काढोनि । तव करी माय ओपीन गे ॥३९॥

किंवा दाविलें असें बोटीं । तरी तींच बोटें काढीन शेवटीं ।
तरी कवण अर्थ उदेला पोटीं । रुदन कराया जननीये ॥४०॥

अष्टविंशति स्रीमंडळ । कीं त्यांनीं ओपिलें कडुवट फळ ।
तरी शिक्षा करुनि तयां सबळ । मोक्षपंथा मिरवीन ॥४१॥

किंवा माझिये दृष्टी सेवेशीं । उदया पावला अंतर शेषीं ।
म्हणूनि उदय शोकानिशी । दर्शविली त्वां मातें ॥४२॥

तरी कोणता कवण अर्थ । माते वदे प्रांजळवत ।
कामनीं वेधक असेल चित्त । तोचि वेध निवटीन मी ॥४३॥

म्हणसील कार्य आहे थोर । करुं न शके सुत पामर ।
तरी हा देह वेंचूनि समग्र । अर्थ तुझा पुरवीन मी ॥४४॥

जरीं ऐशिया दृष्टीं । अंतर पडेल काय पोटीं ।
तरी धिक्कार असो मज शेवटीं । पुत्रधर्म मिरवावया ॥४५॥

मग श्र्वान सूकर काय थोडीं । अवतार मिरविती द्वारीं पवाडी ।
याचि नीति तया प्रौढीं । निर्माण झालों मी एक ॥४६॥

अहा पुत्रधर्म मग कैसा । माता पिता दुखलेशा
पाहूनि चित्तीं परी हरुषा । भूभार तो नर एक ॥४७॥

आपण मिरवे राणिवा प्रकरणीं । मातापिता दैन्यवाणीं ।
तयाचे भारें सकळ मेदिनी । विव्हळ दुःखे होतसे ॥४८॥

कांतेलागी शृगांर व्यक्त । मातेसी वसन नेसावया भ्रांत ।
तयाचे भारीं धरा समस्त । विव्हळ दुःखी होतसे ॥४९॥

कांतेसी नेसावया वस्त्र भरजरी । माता ग्रंथीं चीर सावरी ।
तयाचे भारें सकळ धरित्री । विव्हळ दुःखे होतसे ॥५०॥

कांतेसी इच्छा समान देणें । मातेसीं खावया न मिळे अन्न ।
तयाचे भारें पृथ्वी सधन । विव्हळ दुःखे होतसे ॥५१॥

कांतेसी बसावया उंच आसन । मातेसी कष्टवी दासीसमान ।
तयाचे भारे धरारत्न । विव्हळ दुःखी होतसे ॥५२॥

रंभेसमान कांता ठेवी । भूतासमान माता मिरवी ।
तयाचे भारें धरादेवी । विव्हळ दुःखी होतसे ॥५३॥

जन्म घेतला जियेचे पोटीं । तीते म्हणे परम करंटी ।
तयाचे भारें धरा हिंपुटी । विव्हळ दुःखी होतसे ॥५४॥

कांता सर्व सुखाचे मेळीं । माता दुःखे अश्रु ढाळी ।
तयाचे भारें धरा विव्हळी । अति दुःखी होतसे ॥५५॥

कांतेलागीं मृदु भाषण । मातेसी हृदयीं खोंची बाण ।
तयाचे भारें धरारत्न । विव्हळ दुःखी होतसे ॥५६॥

आपण मिरवे राणिवासरसा । पितया काळा मातंग जैसा ।
तयाचे भारें धरा क्लेशा । विव्हळ दुःखी होतसे ॥५७॥

आपण कंठी कुड्या पहुडी । पित्याशिरीं बत्या जोडी ।
तयाचे भारें धरा मुख मुरडी । विव्हळ दुःखी होतसे ॥५८॥

आपण भक्षी सदा सुरस अन्न । पितर मागती भिक्षा कदन्न ।
तयाचे भारें धरारत्न । विव्हळ दुःखी होतसे ॥५९॥

तरी ऐसिये पुत्र सृष्टीं । गळावेत गर्भीहून शेवटीं ।
तन्न्याय अर्थ पोटीं । माझा न धरी जननीये ॥६०॥

जे तुज वेधक मनकामना । तयासाठीं वेचीन प्राणा ।
परी माये वो तव वासना । पूर्ण करीन निश्र्चयेसी ॥६१॥

ऐसी बोलता स्वसुत वार्ता । प्रेमाब्धि उचंबळला चित्ता ।
मग हितार्थरत्न द्यावया हाता । वाग्लहरी उचंबळे ॥६२॥

म्हणे बा रे ऐक वचन । प्रेम उदयाचळीं तूं दिव्यरत्न ।
उदय पावलासी चंडकिरण । शत्रुतम निवटावया ॥६३॥

तया ठायीं अंधार । मज पीडा काय बा करणार ।
परिस लाधल्या वसतिस दरिद्र । स्वप्नामाजी नांदेना हो ॥६४॥

बा रे तव प्रताप दर्प । पादरज झाले भूप ।
ऐसें असतां कोप कंदर्प । मातें कोण विवरील ॥६५॥

बा रे तीव्र प्रतापी स्थावर केसरी । तयाचे लेकुरा वारण मारी ।
हा विपर्यास कवणेपरी । मिरवूं लाहे जगातें ॥६६॥

राया नरेंद्रा तुझी मी माता । मातें कोण होय गांजिता ।
परी चिंता उदरी मोहव्यथा । शोकतरु उद्भवला ॥६७॥

बा रे तव स्वरुप पूर्ण अर्क । पाहतां मातें उदेला शोक ।
म्हणशील जरी अर्थदायक । कवणापरी उदेला तो ॥६८॥

बा रे तव पिता तव समान । स्वरुप उदेलें अर्कप्रमाण ।
परी काळ अस्थाचळीं जाऊन । गुप्त झाला पुरुष तो ॥६९॥

अहा अपार तो स्वरुपाब्धी । अंती वेष्टी वडवानळसंधी ।
पडतां बा रे विशाळ बुद्धी । भस्म झाला क्षणांतरीं ॥७०॥

अस्थी जळाल्या काष्ठासमान । लोभ दाहिलें जेउतें तृण ।
मांसस्नेहाचें होऊनि शोषण । स्वरुपातें लोपला तों ॥७१॥

तंव त्या भयाची हुडहुडी मोठी । बा रे मज उदेली पोटीं ।
तुझें स्वरुप पाहतां दृष्टीं । भयातें उठी उठावे ॥७२॥

बा रे कृतांत महीं विखार । घुसघुशीत वारंवार ।
टपूनि बैसला जैसा मांजर । मूषकातें उचलावया ॥७३॥

जैसा व्याघ्र जपे गाई । कीं मीन वेंची बगळा प्रवाहीं ।
तैसें जगातें तन्न्यायीं । कृतांत आहारी नटलासे ॥७४॥

तरी तो व्याघ्र ऐसा सबळ । जिंकूनि योजावा पिंजरीं मेळ ।
बा रे तैं भयाचा वडवानळ । मग स्पर्शणार नाहीं देहातें ॥७५॥

बा रे विखार डंखी दुःख । तेंचि वेंचिल्या सकळ सुख ।
कंटकीं धरिल्यास सकळ वृश्र्चिक । वेदनेतें मिरवेना ॥७६॥

ऐसेपरी रचूनि युक्ती । सकळ हरावा कृतांत गती ।
व्यर्थ शरीराची माती । करुं नये जन्मल्यानें ॥७७॥

आपण आपुलें पहावें हित । सारासार नरदेहांत ।
पाहें वश्य करुनि रघुनाथ । चिरंजीव झाला बिभीषण ॥७८॥

पाहें नारद वैष्णव कैसा । विष्णु राधी नरवेषा ।
तों श्रीगुरु वरदेषा । अमरपणीं मिरविला ॥७९॥

त्याचि नारदासी कृपाधन । बोलला श्रीव्यास महीकारण ।
तेणें पिकलें ब्रह्मपण । शुक महाराज तिसरा ॥८०॥

त्याचा कौशिक अनुगृहीत । तेणें करोनि शरणागत ।
कृष्णयाज्ञवल्की तारुनि निश्र्चित । तेणें तारिला रामानुज ॥८१॥

ऐसा प्रसाद सांप्रदाय मिरवून । ते पुरुष झाले ब्रह्मसनातन ।
तेवीं तूं बाळा माझा नंदन । जगामाजी मिरवीं कां ॥८२॥

ऐसें बोधितां मैनावती । संपली येथूनि तिची उक्ति ।
परी श्रोते कवि ते संप्रदाय पुसती । सांगा म्हणती चातुर्य ॥८३॥

ऐसा प्रश्र्न कवि पाहून । सांगे संप्रदाय पूर्ण ।
रामानुजापासून । योगिया संत पैं झाला ॥८४॥

तयापासूनि मुकुंदराज । मुकुंदराजाचा जैत्पाल भोज ।
जैत्पालाचा धर्मानुज । बोधल्यादिक पैं त्याचे ॥८५॥

यापरी द्वितीय संप्रदायी । माता सुतातें लोटी बोधप्रवाहीं ।
उमेनें आराधोनि शिवगोसावी । चैतन्यसंप्रदायीं मिरवला ॥८६॥

त्यानें बोधिला कपिलनामी । आणि दुसरा राघवचैतन्यस्वामी ।
राघवाचा ब्रह्मचैतन्य नेमी । तयाचा केशवचैतन्य ॥८७॥

केशवाचा बाबाचैतन्य । श्रीतुकाराम त्याचा धन्य धन्य ।
हा चैतन्यसंप्रदाय उत्तम मान्य । संतगणीं मिरवितो ॥८८॥

यापरी तिसरा संप्रदाय । महाश्रेष्ठ म्हणती स्वरुपमय ।
तरी प्रथम बोधिला कमलोद्भव । हंसरुपें श्रीविष्णुनें ॥८९॥

ते विधीचे सकळ हित । अत्रीनें घेतले सकळ पंथ ।
अत्रीपासूनि झाले दत्त । तयापासूनि नाथ सकळ ॥९०॥

यापरी सांप्रदाय पाहें । चवथा नंद महीतें आहे ।
सूर्यापासूनि याज्ञवल्की पाहे । ब्रह्मवेत्ता मिरवला ॥९१॥

तयापासूनि सहजानंद । सहजानंदाचा कूर्म अवतार प्रसिद्ध ।
कूर्मानें उपदेशिला ब्रह्मानंद । ब्रह्मानंदाचा योगानंद कीं ॥९२॥

योगानंदाचा चिदानंद । जगीं मिरवत आहे प्रसिद्ध ।
तरी तुवां गोपीचंद । हित करुनि घेई कां ॥९३॥

तेणेंकरुनि अमरपणीं । जगीं मिरविसी महाप्राज्ञी ।
यास्तव बा रे माझे नयनीं । अश्रू लोटले तुजलागी ॥९४॥

याउपरी बोले नृपनाथ । बोलसी माते सत्यार्थ ।
परी प्रस्तुतकाळीं ऐसा नाथ । कोण मिळेल आम्हातें ॥९५॥

मुळींच असेल अमरपणीं । जो ओपील अपरवाणी ।
ऐसा गोचर आम्हांलागुनी । कोठूनि होईल जननीये ॥९६॥

ऐसी ऐकूनि तयाची मात । माता बोलती झाली त्यातें ।
बा रे तैसाचि आपुले गांवांत । जालिंदरनाथ मिरवला ॥९७॥

स्वरुप सांप्रदाय परिपूर्ण । तूतें करील ब्रह्मसनातन ।
तरी तूं कायावाचामनें करुन । शरण जाईं तयासी ॥९८॥

बा रे तुझें वैभव थोर । राजकारणी कारभार ।
परी मायिक सकळ विस्तार । लया जाईल बाळका ॥९९॥

तरी तनमनधनप्राण । शरण रिघावें तयाकारण ।
आपुलें हित अमरपण । जगामाजीं मिरवीं कां ॥१००॥

ऐसें ऐकोनि मातेचें वचन । बोलता झाला त्रिलोचननंदन ।
म्हणे माते तयासी शरण । जालिया योग्यता फिरावें ॥१०१॥

सकळ टाकूनि सुखसंपत्ति । राजवैभव दारासुती ।
आप्तवर्गादि सोयरेजाती । टाकूनि योग कैसा करावा कीं ॥१०२॥

द्वादशवरुषें मातें । भोगूं दे सकळ वैभवातें ।
मग शरण रिघूनि त्यातें । योगालागीं कशीन कीं ॥१०३॥

कशीन तरी परी कैसा । मिरवीन ब्रह्मांडांत ठसा ।
कीं उत्तानपादराजसुतापरी । शिक्का जगामाजी मिरवीन ॥१०४॥

माता म्हणे बाळा परियेसीं । पळ घडी भरंवसा नाहीं देहासी ।
तेथे संवत्सर म्हणतां द्वादशी । देखिले कोणी बाळका ॥१०५॥

चित्त वित्त आणि जीवित्व आपुलें । अचळ नोहे अशाश्वत ठेलें ।
क्षणैक काय होईल न कळे । क्षणभंगुर वर्ततसे ॥१०६॥

बा रे उदकावरील बुडबुडा । कोण पाहील अशाश्वत चाडा ।
वंध्यापुत्रें घेतला वाडा । मृगजळा केवीं तृषार्त ॥१०७॥

तेवीं वारे सहजस्थितीं । बोलतां न ये अशाश्वती ।
स्वप्नप्रवाहीं इंद्रपदासी । भोगीत खरे न मानावें ॥१०८॥

तन्न्याय अभासपर । सकळ मिरवतसे चराचर ।
त्यांतूनि कोणीएक रणशूर । शाश्वतपदा मिरवितसे ॥१०९॥

शुक दत्तात्रेय कपिलमुनी । व्यास वसिष्ठाची मांडणी ।
प्रल्हादादिक भागवतधर्मी । ऐसे कोणी निवडिले ॥११०॥

नाहींतरी होताती थोडीं । सकळ बांधिली प्रपंचवेडीं ।
परी यमरायाच्या रक्षकवाडी । एकसरां कोंडिलीं ॥१११॥

म्हणूनि बा रे सांगते तुज । शाश्वत नोहे काळ समस्त ।
कोणे घडी घडेल केउत । अक्कलकळा कळेना ॥११२॥

ऐसा बोध माता करितां । लुमावंती तयाची कांता ।
गुप्तवेषें श्रवण करितां । हाय हाय म्हणतसे ॥११३॥

म्हणे माता नोहे पापिणी । पुत्रासी योजिती पुत्रकाचणी ।
ऐसी राज्यविभवमांडणी । जोग देऊं म्हणतसे ॥११४॥

तरी राज्यासी आली विवशी । उपाय काय करावा यासी ।
रामासारिखा पुत्र वनवासीं । कैकैयीनें धाडिला ॥११५॥

स्वभ्रताराचा घेतला प्राण । चतुर्थपुत्रा लाविलें रानोरान ।
तन्न्याय आम्हांकारणें । देव क्षोभला वाटतसे ॥११६॥

दुष्ट स्वप्न दृष्टीं येतां । तर्की मानिती विनाश चित्ता ।
म्हणतां प्रवेशली दुःखव्यथा । तरी देव क्षोभतात ॥११७॥

दासदासी आपुले हाती । आज्ञेमाजी सकळ वर्तती ।
ते अवज्ञा करोनि उत्तर देती । तरी देव क्षोभला जाणावें ॥११८॥

सहज ठेविलें धनमांदुस । पुढें काढूं जातां कार्यास ।
तें न सांपडे ठेविल्यास । तरी देवक्षोभ जाणिजे ॥११९॥

सभेस्थानीं सत्यार्थगोष्टी । करितां अनृत वाटे चावटी ।
लोक बैसती चेष्टेपाठी । तरी देवक्षोभ जाणिजें ॥१२०॥

आपुलें धन लोकांवरी सांचे । तें मागूं जातां स्वयें वाचे ।
ते म्हणती काय घेतले तुझ्या बापाचें । तरी देवक्षोभ जाणिजे ॥१२१॥

आपुली विद्या तीव्रशस्त्र । शत्रुकाननीं विनाशपात्र ।
ती कार्यार्थ न मिरवे स्वतंत्र । तरी देवक्षोभ जाणावा ॥१२२॥

नसतां वांकुडें पाऊल कांहीं । नागविला जाय राजप्रवाहीं ।
नसत्या कळीं बैसल्या ठायीं । तरी देवक्षोभ जाणिजे ॥१२३॥

आपुला शत्रु प्रतापापुढें । मिरवी जैसा अति बापुडें ।
त्या शरण रिघतां आपुल्या चाडें । तरी देवक्षोभ जाणिजे ॥१२४॥

लोकां उपकार केला विशेष । तेचि लोक मानिती आपुला त्रास ।
पाहूं नका म्हणती मुखास । तरी देवक्षोभ जाणिजे ॥१२५॥

नसता अधिमधीं उतरा । नसतीच विघ्ने येती घरा ।
तेंचि करणे परिहारा । देवक्षोभ जाणिजे ॥१२६॥

गृहींचे मनुष्य मुष्टींत सकळ । असूनि वाढे गृहांत कळ ।
आपुलें न चाले कांहींच बळ । तरी देवक्षोभ जाणिजे ॥१२७॥

तरी हेचि नीति उपदेश । माता करीत आहे पुत्रास ।
तरी बरवें नोहे हा विनाश । जगामाजी मिरवेल ॥१२८॥

तरी ह्या द्वंद्वसुखाची कहाणी । पेटेल महावडवानळ वन्ही ।
राजवैभव हें अब्धिपाणी । भस्म करील निश्र्चयें ॥१२९॥

ऐसा विचार करुनि मानसीं । लुमावंती प्रवेशे स्वसदनासी ।
येरीकडे मैनावतीसी । उत्तर देत नरेंद्र ॥१३०॥

म्हणे माय वो तव कामनीं । ऐसेंचि आहे वेधक मनीं ।
तंव त्या स्वामीची करणी । निजदृष्टीं पाहीन वो ॥१३१॥

माझें मजलागीं हित । तें द्यावया असेल सामर्थ्य ।
शोध शोधितां भक्तिपंथ । सहज दृष्टीं पडेल वो ॥१३२॥

मग मी सोडूनि सकळांस । तनधनमन ओपीन त्यास ।
तूं येथून वाईट चित्तास । सहसा न मानीं जननीये ॥१३३॥

ऐसें वदोनि समाधानीं । नृप गेला स्नानालागोनी ।
येरी कडे अंतःपुरसदनीं । काय करी लुमावंती ॥१३४॥

परम आवडत्या स्रिया पांचसात । तयांच्या आज्ञेंत नृपनाथ ।
पट्टराणिया प्रीतीवंत । सदा सर्वदा वर्तती ॥१३५॥

तयांसी पाठवूनि परिचारिका । बोलाविल्या सद्विवेका ।
त्यांत लुमावंती मुख्य नायिका । पट्टराणी रायाची ॥१३६॥

वेगें मांडुनि कनकासन । बैसविल्या प्रीतींकरुन ।
तांबुलादि पुढें ठेवून । वृत्तांत सांगे रायाचा ॥१३७॥

बाई वो बाई विपरीत करणी । मैनावती राजजननी ।
विक्षेप पेटला तियेचे मनीं । काय सांगूं तुम्हांतें ॥१३८॥

कोण गावांत आला हेला । जालिंदर ऐसें म्हणती त्याला ।
त्याचा अनुग्रह देऊनियां रायाला । जोग देऊं म्हणतसे ॥१३९॥

ऐसें वर भोगवी माता सुत । निश्र्चय करुनि केला घटपटीत ।
रायासी बोधितां श्रवणीं मात । सकळ झाली वो बाई ॥१४०॥

मग राजवैभव सकळ नासलें । स्तंभ भंगल्या सदन पडिलें ।
मुळींचि अर्कालागीं गिळिलें । मग अंधकार सर्वस्वीं ॥१४१॥

मग आपण अष्टविंशती सती । असूनि काय करावी माती ।
परचक्र येऊनि सकळ संपत्ति । विनाशातें पावे हो ॥१४२॥

परी येउते अर्थाअर्थी । कैसी करावी ती युक्ती ।
सांगावी आधीं योजूनि सकळ सबळ मतीं । केलिया कारण मोडावे ॥१४३॥

अगे वन्ही म्हणूं नये लहान । तो क्षणें जाळील सकळ सदन ।
तरी त्यातें करुनि सिंचन । विझवूनियां टाकावा ॥१४४॥

उशा घातला विखार । मग सुखनिद्रा केवीं येणार ।
विष भेदूनि गेल्या जठर । जीवित्व काय वांचेल ॥१४५॥

तरी प्रथमचि सारासार । करुनि मोडावा सकळ प्रकार ।
ऐसी बुद्धि रचूनि सार । सुखसंपत्ति भोगा कीं ॥१४६॥

ऐसी ऐकूनि तियेची उक्ती । मग तर्कवितर्क करिती त्या युवती ।
नानाबुद्धि विलाप दाविती । परी निश्र्चय न घडे कोणाचा ॥१४७॥

यापरी विशाळबुद्धी युवती । विचार काढी लुमावंती ।
की येअर्थी दिसे एक मजप्रती । सुढाळपणीं नेटका ॥१४८॥

आपुल्या गावांत जालिंदर । जोगी आहे वैराग्यपर ।
तरी तयाचा अपाय करुनि थोर । निर्दाळावा सर्वस्वीं ॥१४९॥

निर्दाळावा तरी कैसे रीतीं । तयाच्या भक्तीसी मैनावती ।
आहे तरी राजयाप्रती । निवेदावें कुडे भावें ॥१५०॥

तरी तो तुमचा वसवसा । ग्रीवे मिरवितसे भयार्थ फांसा ।
म्हणूनि युक्ति रचिली मानसा । गाढपणीं ऐकावी कीं ॥१५१॥

निवेदावें तरी कैसें । काम न आवरे मैनावतीस ।
म्हणूनि चित्तीं उदास । जालिंदर भोगितसे ॥१५२॥

जालिंदराचा अनुग्रह देऊन । जोगी करावा राजियाकारण ।
मग करुनि पाठवावा तीर्थाटन । अथवा तपाचे कारणीं ॥१५३॥

मग तो गेलिया दूर देशीं । गृहीं आणूनि जालिंदरासी ।
बैसवोनि राज्यासनासी । सकळ सुख भोगावें ॥१५४॥

ऐसें सांगूनि सकळ रायातें । उदय करावा कोपानळातें ।
मग सहजविधि जालिंदरनाथ । भस्म होईल त्यामाजी ॥१५५॥

जैसे विषय अति गोड । गोडचि म्हणूनि करावा पुड ।
मग तें मिरवे शत्रुचाड । द्वंद्वसुख वाटावया ॥१५६॥

ऐसा विचार करुनी गोमटा । जात्या झाल्या त्या वरवंटा ।
येरी सांगे राजपटा । गोपीचंद मिरवला ॥१५७॥

राजकारणीं अपार वार्ता । रागरंग कुशळता ।
मानरंजनीं नृपनाथा । दिवस लोटूनि पैं गेला ॥१५८॥

मग निशाउदय तममांडणी । तेही प्रहर गेली यामिनी ।
मग पाकशाळेंत भोजन करुनी । अंतःपुरीं संचरला ॥१५९॥

संचरला परी लुमावंती । तिच्याचि गेला सदनाप्रती ।
तिने पाहुनी राजाधिपती । कनकासनी बैसविला ॥१६०॥

उचलोनि परमभक्तीं मांदार । बैसला आहे मंचकावर ।
गौरवूनि षोडशोपचार । प्रेमडोहीं बुडविला ॥१६१॥

मग तो राव होऊनि निर्भर । रतिसुखाचा करुनि आदर ।
यावरी गजगामिनी जोडूनि कर । बोलती झाली रायातें ॥१६२॥

हे महाराज प्रतापतरणीं । एक वार्ता ऐकली कानीं ।
परी वदतां भय कीं मनीं । संचरत आहे महाराजा ॥१६३॥

जरी न बोलावें ठेवूनी गुप्त । तरी महाअनर्थाचा पर्वत दिसत ।
वदूं तंव तरी भयांत । चित्त गुंडाळा घेतसे ॥१६४॥

ऐसा उभय पाहतां अर्थ । भ्रांतीमाजीं पडलें चित्त ।
तरी सुख सुखशब्दाचा सरुनि वात । वार्ता अवघड महाराजा ॥१६५॥

ऐसें ऐकूनि राव बोलत । म्हणे सकळ सोडूनि भयातें ।
निर्विकार कवण अर्थ । असेल तैसें कळविजे ॥१६६॥

येरी म्हणे द्याल भाष्य । तरी चित्त सोडील भयदरीस ।
मग खरें खोटें बरें रत्नास । तुम्हांलागीं अर्पिन तें ॥१६७॥

ऐसें वचन नृप ऐकतां । मग करतळभाष्य झाला देता ।
म्हणे मम दर्पभयाची व्यथा । सोडूनि वार्ता बोल कीं ॥१६८॥

येरी म्हणे जी एक कुडें । मातेनें रचिलें तुम्हांपुढें ।
जालिंदर योगी विषयपांडें । वश्य केला आहे की ॥१६९॥

परी तुमचा भयाचा संदर्प । अंगीं विरला विषयकंदर्प ।
तेणेंकरुनि बुद्धी कुरुप । तिनें वरिली आहे जी ॥१७०॥

तुम्हांसी अनुग्रह देऊनि त्याचा । वेष द्यावा योगीयाचा ।
मग तीर्थाटनीं योग तुमचा । बोळवावें तुम्हांतें ॥१७१॥

तुम्ही गेलिया तपाकारण । दूरदेशीं विदेशाकारण ।
मग जालिंदराप्रती आणून । राज्यासनीं ओपावा ॥१७२॥

ऐसें प्रकरणीं सहजस्थिती । श्रुत मात झालें आम्हांप्रती ।
परी आमुचे सौभाग्यनीतीं । भाग्यार्क दिव्य जाहले ॥१७३॥

आमचें कुंकुम होतें अचळ । म्हणोनि दृष्टीं आले ऐसे फळ ।
यापरी तुम्हा नृपाळ । वाईट बरें विलोका ॥१७४॥

ऐसी ऐकोनि तियेची वार्ता । उचंबळला क्रोधानळाच्या माथां ।
मग अनर्थानळाच्या शाखा दावितां । भयंकररुपी जाहलासे ॥१७५॥

मग तो क्रोध न वदवे वाणी । प्रत्यक्ष आला वडवानळ अग्नी ।
नाथ जालिंदर समुद्रपाणी । प्राशावया क्षोभला ॥१७६॥

मग तो उठोनि तैसेचि गतीं । बाहेर जाय तो नृपती ।
मंत्री बोलावूनि सेवकांहातीं । जालिंदरा पाहों चला ॥१७७॥

शीघ्र आणोनि कामाठ्यांसी । गर्ती योजिली कूपासरसी ।
नाथ जालिंदर ते उद्देशीं । तयामाजी लोटिला ॥१७८॥

अश्र्वलीद न गणती । तेथें सर्वत्र पडली होती ।
ती लोटूनि गर्तेवरती । नाथजती बुजविला ॥१७९॥

ऐसें गुप्त करोनि प्रकरण । राव सेवी आपुलें स्थान ।
परी सेवकां ठेविलें सांगोन । मात बोलूं नका ही ॥१८०॥

जरी होतां मुखलंपट । मम श्रोत्रीं आलिया नीट ।
त्याचें करीन सपाट । यमलोकीं मिरवीन कीं ॥१८१॥

ऐसी ऐकूनि भयंकर वार्ता । दर्पसिंह तो योजूनि माथां ।
रागेला परी सेवकचित्ता । धुसधुसी मिरवीतसे ॥१८२॥

इतुके प्रकरणीं मध्ययामिनी । झाली म्हणूनि नेणती जनीं ।
अर्कोदयीं पाहिला स्वामी । म्हणती उठोनि गेला असे ॥१८३॥

एक म्हणती त्याचें येथें काय । स्वइच्छे बसावें वाटेल तेथ ।
हा ग्राम नव्हे आणिक राय । ग्रामवस्तीं विराजला ॥१८४॥

ऐशी बहुतांची बहुत वाणी । प्रविष्ट झाली जगालागोनी ।
कीं जालिंदर गेला येथूनी । महीं भ्रमण करावया ॥१८५॥

ऐसी वार्ता नगरलोकीं । उठली ऐकूनि परिचारिकी ।
त्या जाऊनि सद्विवेकी । मैनावतीसी सांगती ॥१८६॥

कीं महाराज आपला गुरु । वस्तुफळाचा कल्पतरु ।
उठोनि गेला कोठें दुरु । महीं भ्रमण करावया ॥१८७॥

ऐसें ऐकोनि मैनावती । असंतोषली परम चित्तीं ।
म्हणे मम सुताचे दैवाप्रती । लाभ नाहीं आतुडला ॥१८८॥

ऐसें म्हणोनि संकोचित । नेत्रीं प्रेमाश्रु ढाळीत ।
येरीकडे जालिंदरनाथ कैसे स्थितीं राहिला ॥१८९॥

तरी अवश्य भविष्य जाणणार । आणि मैनावतीचा लोभ अपार ।
आणि शत्रुमित्र पाहणार । एकरुपीं समत्वें ॥१९०॥

नातरी परम प्रतापी वासरमणी । क्षणें टाकील ब्रह्मांड जाळोनि ।
तो भद्र ज्याची विपर्यासकरणी । तुष्ट कैसा राहिला ॥१९१॥

जो द्वंद्वातीत मूर्तिमंत । दंभरहित स्वरुपीं मिरवत ।
ममता निःसंग विरहित । कार्याकार्य जाणोनी ॥१९२॥

असो गर्तेमाजी यतिनाथ । वज्रासनातें घालोनि खालतें ।
आकाशास्त्र प्रेरुनि भोंवतें । स्वस्थचित्तीं बैसला ॥१९३॥

आकाशास्त्र असतां भोंवतें । लीद मिरवे सभोंवतें ।
यापरी आकाशास्त्र माथां । वज्रास्त्र स्थापिलें ॥१९४॥

तेणेंकरोनि अधरस्थळीं । लीद मिरविली आहे शिरीं ।
येरीकडे अंतःपुरीं । जनवार्ता समजली ॥१९५॥

नाथ जालिंदर गेला निघोन । मग सकळ स्रियांचे झालें समाधान ।
बरें झालें म्हणती निधान । येऊनि पहुडल्या सेजेसी ॥१९६॥

यापरी पुढें सुरस । धुंडीसुत सांगेल श्रोतुयांस ।
तरी सर्व श्रोतीं टाकूनि आळस । अवधान द्यावें पुढारां ॥१९७॥

मालू धुंडी नरहरि वंशीं । कथा वदेल नवरसी ।
परी वारंवार श्रोत्यांसीं । कृपा अवधान मागतसे ॥१९८॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । चतुर्दशाध्याय गोड हा ॥१९९॥

श्रीकृष्णार्पणमस्तु ॥ शुभं भवतु ॥

॥ श्रीनवनाथभक्तिसार चतुर्दशाध्याय संपूर्ण ॥

