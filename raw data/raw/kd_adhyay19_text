श्रीगणेशाय नमः ॥

जयजयाजी सद्गुरुराजा । सर्वज्ञ विजय भोजा ।
भवाब्धी भवसरिते काजा । साधक नौका अससी तूं ॥१॥

हे पूर्णब्रह्मानंद कंदा । पुढें बोलवीं भक्ती अतिमोदा ।
तुझी लीला अगाधा । भक्तिसारग्रंथातें ॥२॥

मागिले अध्यायी वदविले गहन । श्रीगोपीचंदाचें उदार कथन ।
बद्रिकाश्रमीं तप करुन । तीर्थाटणीं निघाला ॥३॥

याउपरी ऐकिजे श्रोतीं । सिंहावलोकनीं विश्रांती ।
गोरक्ष कानिफाचे युक्ती । स्त्रीराज्यांत जातसे ॥४॥

मार्गी चालतां मुक्कामोमुक्काम । सदा श्रीगुरुचें आठवी नाम ।
ग्रामांत करुनि भिक्षाटण । पुढें मार्ग क्रमीतसे ॥५॥

ऐसिया स्थितीं गौडबंगाल । सांडूनि सांडिला बंगालकौल ।
पुढें जात स्त्रीराज्यांत वहिला । सीमेपर्यंत पातला ॥६॥

परी विचारी स्वमनांत । श्रीगुरुराज आहेत तेथ ।
राजवैभव बहु सामर्थ्य । संपत्तीचें मिरवतसे ॥७॥

ऐसे वैभवमानी सुखप्रकरणीं । मातें ओळखील कैसा कोणी ।
श्रीमंतापुढें हीन दीन । मान्यत्वानें मिरवेना ॥८॥

जेवी अर्कापुढें खद्योत (काजवा) । हीन दीन अति दिसत ।
तेवीं मज कंगालवंतातें । कोण तेथें ओळखील ॥९॥

मेरुपुढें मशक स्थिती । कोण वर्णावी कवण अर्थीं ।
कीं पुढें बैसल्या वाचस्पती । मैंद वल्गना मिरवीना ॥१०॥

कीं हिरातेज पडिपाडा (बरोबरीला) । गार ठेऊनि पुढां ।
परीस पालटा देतां दगडा । योग्यायोग्य साजेना ॥११॥

सुवर्ण मिरवे राशी सोळा । तेथें दगडाचा पाड केतुला ।
तेवीं मातें संपत्ती मिरवला । ओळखील कैसा तो ॥१२॥

असो याउपरी दुसरे अर्थी । मम नाम कळतां मच्छिंद्राप्रती ।
परम द्वाड लागेल चित्तीं । सुखसंपत्ती भोगितां ॥१३॥

जैसें जेवितां षड्रस अन्न । तैं कडुवट सेवी कोण ।
तेवीं मच्छिंद्र संपत्तीतें टाकून । जाईल कैसा बैरागी ॥१४॥

यापरी आणि तिसरे अर्था । मम नाम श्रीगुरुलागीं कळतां ।
नेणों कल्पना वरुनि चित्ता । वर्तेल घाता माझिया ॥१५॥

मग तयाच्या सवें विद्यारळी । करावी आपण बांधूनि कळीं ।
हे तों कोड येणें काळीं । मजप्रती योग्य भासेना ॥१६॥

ज्या स्वामींचें वंदितों चरण । तयासीं विद्येची रळी खेळेन ।
हें योग्य मातें नव्हे जाण । अपकीर्ति ब्रह्मांड भरी ॥१७॥

ऐसें तर्किवितर्क करितां । श्रीगोरक्ष मार्गीं रमतां ।
तों वेश्याकटक देखिलें तत्त्वतां । स्त्रीराज्यांत जाती त्या ॥१८॥

तों सकळ वेश्यांची मुख्य कामिनी । गुणभरिता ।
तिचें स्वरुप वर्णितां वाणी । रतिपति (मदन) आतळेना ॥१९॥

जिचे पाहतां मुखकमळा । शशितेजाहूनि अति निर्मळ ।
परम लज्जित चपळा केवळ । होऊनि ढगीं रिघताती ॥२०॥

जिचा नेत्रकटाक्षबाण । तपस्व्यांचें वेधीत मन ।
मग विषयें लंपट अपार जाण । कवण अर्थीं वर्णावे ॥२१॥

ऐसियेपरी सुलक्षण दारा । चातुर्यकलिका गुणगंभीरा ।
जिचे नाम साजोतरा । कीं हिरागारा मिरवती ॥२२॥

जिचें सुस्वर विपुल गायन । ऐकतां गंधर्व करिती खालती मान ।
अप्सरा परम लज्जित होऊन । सेवा इच्छिती जियेची ॥२३॥

ऐशापरी ती कलिंगदारा । जात स्त्रीदेशांत अवसरा ।
तैं अवचित तीतें गोरक्ष उदारा । देखता झाला निजदृष्टीं ॥२४॥

मग तो जवळी योगद्रुम । जाऊनि पुसे तियेचें नाम ।
येरी म्हणे कलिंगा उत्तम । नाम असे या देहा ॥२५॥

येरु म्हणे कवणार्थी । जातां कोणत्या ग्रामाप्रति ।
कलिंगा म्हणे स्त्रीदेशाप्रती । जाणें आहे आमुतें ॥२६॥

राव मैनाकिनी पद्मिनी । सकळ स्त्रियां देशस्वामिनी ।
तियेतें नृत्यकळा दावूनी । वश्य करणें आहे जी ॥२७॥

ती राजपद्मिनी वश्य होतां । अपार देईल आमुतें वित्ता ।
यापरी कामना योजूनि चित्ता । गमन करितों आम्ही कीं ॥२८॥

ऐसा वृत्तांत ऐकूनि युक्तीं । हृदयीं विचारी योगपती ।
कीं इचीच शुद्ध धरुनि संगती । प्रविष्ट व्हावें त्या स्थानीं ॥२९॥

मग सहजस्थितीनें गमना । आव्हानूनि दृष्टीं राजसदना ।
गुप्तवेषें श्रीगुरुकामना । अवगमूनि घ्यावी तों ॥३०॥

ऐसा विचार करुनि चित्तीं । बोलता झाला तिये युवती ।
म्हणे मी येतों तुमच्या संगतीं । न्याल तरी कीं कृपेनें ॥३१॥

येरी म्हणे नरेंद्रोत्तमा । येऊं पाहसी संगती आम्हां ।
तरी कुशळपणी काय तुम्हां । भोंवरिली विद्या जे ॥३२॥

येरु म्हणे करुनि गायन । तुम्हांसवें चातुर्य मानून ।
आणि मृदंगवाद्य वाजवीन । कुशळपणें नेटका ॥३३॥

येरी म्हणे गाणें वाजविणें । येतसे चातुर्यवाणें ।
तरी प्रथमारंभीं आम्हां दाविणें । कैसे रीतीं कुशलत्व ॥३४॥

येरु म्हणे जी काय उशीर । आतांचि पहावा चमत्कार ।
हातकंकणा आदर्शव्यवहार । कासया पाहिजे दृष्टीतें ॥३५॥

कीं स्पर्शतां शुद्ध अमरपण । होय न होय केलिया पान ।
कीं स्पर्शिल्या परिसोन । न होय भ्रांती मिरवेल काय ॥३६॥

तरी आतां या ठायीं । मम विद्येची परीक्षा घ्यावी ।
ऐसें ऐकतांचि कलिंगा महीं । सदनाहूनि उतरली ॥३७॥

महीतळीं घालूनि आसन । सारंगी देत आणून ।
म्हणे नवरसें कुशलत्वपण । कळा दावीं कोणती ॥३८॥

ऐसी ऐकूनि तियेची गोष्टी । करीं कवळूनि भस्मचिमुटी ।
गंधर्वप्रयोग होटीं । जल्पूनि भाळीं चर्चीतसे ॥३९॥

चर्चूनि दाही दिशा प्रेरीतसे । आणि चतुर्थवाद्यातें स्पर्शीतसे ।
ऐसें झालिया हुंकार देतसे । गावें वाजवावें म्हणूनिया ॥४०॥

तरी काननीं तरु पाषाण । जल्पती गंधर्वासारखें गायन ।
तंतवितंत सुस्वरी गायन । वाजवी वाद्य चातुर्य हो ॥४१॥

आपुलें आपण वाद्य वाजविती । पाषाण तरु गायन करिती ।
हें पाहूनि कलिंगा युवती । आश्र्चर्य करी मानसीं ॥४२॥

स्वमुखीं ओपूनि मध्यमांगुळी ती । विस्मय करी आपुल्या पोटीं ॥
चित्ती म्हणे हा नरधूर्जटी । ईश्र्वरतुल्य भासतसे ॥४३॥

जो पाषाणतरुहातीं गायन । करवीत गंधर्वा सरी आपण ।
तयालागीं स्वतां गायन । अशक्य काय करावया ॥४४॥

जो पाषाणी पिंवळेपण । करुं जाणे लोहाचें सुवर्ण ।
तयालागीं परिसमणी । करावया अशक्य म्हणावें कीं ॥४५॥

जेणें बुरंट (कमी दूध देणारी) गौतमीकांसेखालीं । सर्व पदार्थ मही उद्धरिली ।
त्यातें कामधेनु निर्माया भली । परम अशक्यता न बोलावी ॥४६॥

कीं कोणत्याही वृक्षाखालीं । कामना पुरवी सकळी ।
ते कल्पतरुमेळीं । अनायासें शोभतसे ॥४७॥

तन्न्यायें वृक्षपाषाणी । आणिली ज्यानें गंधर्वमांडणी ।
तो स्वतः सिद्ध कुशलपणीं । गाणार नाहीं कां बोलावें ॥४८॥

तरी आतां असो कैसें । आपणचि रहावें याचे संगतीस ।
ऐसा विचार करुनि स्वचित्तास । बोलती झाली विव्हळा ॥४९॥

म्हणे महाराजा सद्गुणसरिता । मी दिन किंकर अनाथा ।
ऐसा काम उदेला चित्ता । तरी सिद्धार्थ आव्हानीं ॥५०॥

अगाध वर्णनाची सविताराशी । दैवें उदेली मम तमगुणासी ।
तरी संज्ञा जे बोलिलासी । तेंचि सिद्ध आव्हानीं ॥५१॥

तरी महाराजा विद्यार्णवा । जगीं मिरविसी कोणत्या भावा ।
ऐसें पुसतां गोरक्ष जीवा । परम कल्पना योजीतसे ॥५२॥

चित्तीं म्हणे नामाभिधान । प्रविष्ट न करावें इजकारण ।
गुप्त ठेविल्यासी कार्यसाधन । घडून येईल पुढारां ॥५३॥

ऐसा विचार करुनी । म्हणे ऐकें शुभाननी ।
पूर्वडा नाम देहालागुनी । जगामाजी मिरवतसे ॥५४॥

येरी म्हणे पूर्वडराया । अर्थकाम कोण हृदया ।
असेल तैसी वदूनियां । सुखालागीं हेलावें ॥५५॥

येरु म्हणे वो शुभाननी । विषयधनाची बोलसी कडसणी ।
परी कांहीं कामना नसे मनीं । अज्ञान असे या अर्थीं ॥५६॥

एक वेळ उदरापुरती । समया देईं कां आहुती ।
याविरहित अर्थ चित्तीं । इच्छा नसे कांहींच ॥५७॥

येरी ऐकूनि ऐसें वचन । अवश्य करी प्रेमें भाषण ।
म्हणे महाराजा नरेंद्रा पूर्ण । अर्थ पुरेल हा तुमचा ॥५८॥

परी एक आहे मम बोलणें । स्त्रीराज्यांत आपण जाणें ।
तेथें पुरुषाचें आगमन । नाहींच त्या देशांत ॥५९॥

येरु म्हणे कवण अर्थीं । आगमन नसे तया देशाप्रती ।
येरी म्हणे मारुतसुती । भुभुःकारें स्त्रिया होती ॥६०॥

ऊर्ध्वरेता वायुनंदन । रेत पडे भुभुःकारवचनें ।
गरोदर होती तेणेंकरुन । सकळ स्त्रिया त्या देशीं ॥६१॥

त्याचि भुभुःकारेंकरुन । पुरुषगर्भांत होय पतन ।
तेणेंकरुन तयांसी मरण । होतसे जाण महाराजा ॥६२॥

तरी तुझें जाणें उदेलें चित्तीं । परी तूंतें होईल कैसी गती ।
या संशयाची भ्रांती । मनीं घोटाळे माझिया ॥६३॥

येरु म्हणे ऐक युवती । काय करील आम्हा मारुती ।
प्रळयकाळींची मूर्ध्नी हरती । लोळवीन महीतें ॥६४॥

असे तीव्रपणाचा तपोजेठी । जेणें सविता गिळोनि ठेविला पोटीं ।
तेथें दीपाची हळहळ मोठी । मानील काय तो पुरुष ॥६५॥

सकळ मही जो माथां वाहे । त्यातें पर्वताचें भय काये ।
अंब्धी गिळितां शरण रिघावें । काय वेगें थिल्लर ॥६६॥

तरी आता शुभाननी । हा संशय तूं न आणीं मनीं ।
ऐसें गोरक्ष तीतें बोलोनी । ते स्थानाहूनि उठिला ॥६७॥

मग ती कलिंगा बैसवूनि रथीं । आपण झाला पुढें सारथी ।
दोन्ही वाग्दोरे धरुनि हातीं । धुरा वेष्टुनिया बैसलासे ॥६८॥

परी प्रथमारंभी तो धूर्जटी । करीं कवळूनि भस्मचिमुटी ।
वज्रास्त्र मंत्रहोटीं । अपारशक्ती जल्पला ॥६९॥

तयामागें स्पर्शमंत्रा । जल्पोनियां निजवक्रा ।
तेंहीं मिरवे सबळ अस्त्रा । महीलागीं महाराजा ॥७०॥

यावरी तिसरें मोहनास्त्र । विराजले अति पवित्र ।
उपरी चवथें नागास्त्र । सीमेवरी तें प्रेरिलें ॥७१॥

ऐसें चतुर्थास्त्र प्रेरुन । चालता झाला गोरक्ष त्वरेनें ।
सीमा उल्लंघूनि एक योजन । स्त्रीदेशांत मिसळला ॥७२॥

चिनापट्टण उत्तम ग्राम । तेथें झालासे मुक्काम ।
तंव लोटूनि गेला अवघा दिन । महीं निशा दाटली ॥७३॥

परी दिनासमान रात्री । चंद्रतेजें मिरवली होती ।
सकळीं भोजनें सारुनि निगुतीं । पहुडलीं शयनीं आपुलाल्या ॥७४॥

निशा लोटली एक प्रहर । तों रात्री निवळली महीवर ।
सकळ लोपूनि अंधकार । दिशा उजेडें उजळली ॥७५॥

ते दिनींची म्हणूं नये रात्री । की उदया आली माया भगवती ।
चंद्रपोत घेऊनि हातीं । सहजमतीं क्रीडतसे ॥७६॥

कीं ते रात्र नव्हे जडितपदक । हेमतगटी अवनी देख ।
त्यावरी नक्षत्रें अन्य माणिक । मध्यें हिराबिंदुशोभे जैसा ॥७७॥

 कीं ते रात्र नव्हे भद्रकाळी । श्रृंगारनक्षत्रें मुक्तमाळी ।
चंद्रबिजवरा लेवूनि भाळीं । महीलागीं क्रीडतसे ॥७८॥

ऐसियेपरी सुलक्षण राती । उजेड दावी महीवरती ।
तों येरीकडे गमन मारुती । सेतुहूनि करीतसे ॥७९॥

मार्गीं जातां सहजस्थितीं । येवोनि पोंचला सीमेवरती ।
तों वज्रास्त्र हृदयाप्रती । येवोनियां आदळलें ॥८०॥

वज्रशरीरी मारुती । परी वज्रप्रहारें पडला क्षितीं ।
मूर्च्छा दाटोनि हृदयाप्रती । विगतगति पडलासे ॥८१॥

यावरी स्पर्श करी झगटीं । लिप्त केला महीपाठीं ।
त्यावरी मोहनास्त्र हृदयपुटीं । जाऊनियां संचरलें ॥८२॥

त्यावरी नागास्त्र नागपती । सहस्त्रफणी प्रत्यक्षमूर्ती ।
उदय पावतां पदहस्ती गुंडाळूनियां बैसला ॥८३॥

चतुर्थास्त्रांचे पडता वेष्टन । मग कासावीस होतसे वायुनंदन ।
अति तळमळे उडयाकारण । परी स्पर्शास्त्र उठों नेदी ॥८४॥

घडोघडी मूर्च्छा येतां । नेत्र भोवंडी वांती देतां ।
त्यावरी विखार वेष्टितां । तेणें होत कासाविसी ॥८५॥

मोहनास्त्राचा अति प्रसर । मोहूनि घेतलें सकळ शरीर ।
मी कोण कोणत्या कार्यांवर । आलों हेंही कळेना ॥८६॥

ऐसा निचेष्टित महीवरती । पडला असे मारुती ।
एक प्रहर लोटल्यावरती । प्राण निघूं पाहातसे ॥८७॥

नेत्र झाले श्र्वेतवर्णी । मुखीं लोटलें आरक्त पाणी ।
तें लोटलें सकळ अवनीं । भिजूनि लोट लोटतसे ॥८८॥

ऐसा समय तया होतां । मग विचार करी आपुल्या चित्ता ।
ऐसिया संकटी प्राण आतां । वांचत नाहीं सहसाही ॥८९॥

तरी माझा काळ आला । आतां स्मरावें श्रीरामाला ।
ऐसा विचार करुनि स्वचित्ताला । आठविलें श्रीरामातें ॥९०॥

हे दयार्णवा कुळभूषणा । सीतापते रघुनंदना ।
दशग्रीवांतका भक्तदुःखमोचना । धांव पाव वेगेंसीं ॥९१॥

हे करुणानिधे ताटिकांतका । मुनिमनोरंजना रघुकुळटिळका ।
अयोध्याधीशा प्रतापार्का । धांव पाव वेगेंसीं ॥९२॥

हे शिवमानसरंजना । चापधारका तापहरणा ।
शरयूतीर विहारा आनंदसदना । धांव पाव वेगेंसीं ॥९३॥

हे श्रीरामा श्यामतनुधारका । एकवचनी व्रतदायका ।
एकपत्नीबाणनायका । धांव पाव वेगेंसीं ॥९४॥

हे पंकजनेत्रा कोमलगात्रा । बिभीषणप्रिया कोमलपात्रा ।
परमप्रिय कपिकुळगोत्रा । धांव पाव वेगेंसीं ॥९५॥

हे किष्किंधाधिपवालिनिर्दलना । भक्तप्रियकरा भयमोचना ।
विदेहजामाता जगपाळणा । धांव पाव वेगेंसीं ॥९६॥

हे विश्र्वामित्रमखसिद्धिकारका । खरदुषेणादिदैत्यांतका ।
जलधिजलपाषाणतारका । धांव पाव वेगेंसीं ॥९७॥

हे अहिमहिदानवहरिता । शतमुखखंड वैदेहीरता ।
मंगळधारणा कुशळवंता । धांव पाव वेगेंसीं ॥९८॥

हे अर्णवविहारी मारीचदमना । जटायूप्रिया मोक्षगहना ।
शिवचापभंगा मंगळधामा । धांव पाव वेगेंसीं ॥९९॥

हे दयार्णव राम करुणाकरु । मित्रकुळध्वज कीर्तिधारु ।
ऐसें असूनि संकटपारु । सुखशयनीं निजला अससी ॥१००॥

तरी आतां धांव वेगीं । तव दूत या संकटप्रसंगीं ।
मुक्त होऊं दे महीलागीं । शरणागततारक तूं म्हणवितोसी ॥१०१॥

ऐसी स्तुति वागुत्तर । करीत अति वायुकुमार ।
ते वाग्बाण श्रवणद्वार । पाहते झाले रामाचें ॥१०२॥

जाणूनि परम संकटमात । धांवोनि आला श्रीरघुनाथ ।
मारुतीचें संकट पाहूनि अत्यंत । परम चित्तीं कळवळला ॥१०३॥

कीं एकांत पाडसावांचूनि हरिणी । हिंडे सैरावैरां रानीं ।
तन्न्यायें  मोक्षदानी । हृदयामाजी कळवळला ॥१०४॥

जैसी वत्सालागीं गाय । काननी हंबरडा फोडी मोहें ।
त्याचिप्रमाणें रघुराय । हृदयामाजी कळवळला ॥१०५॥

जळवेगळां पडतां मीन । अति तळमळोनि सोडी प्राण ।
तन्न्यायें रघुनंदन । हृदयामाजी कळवळला ॥१०६॥

किंवा बाळ मातेचे चुकार होतां । आरंबळती तीं उभयतां ।
तन्न्यायें भक्त निःशक्त होतां । हृदयामाजी कळवळला ॥१०७॥

मग मनोवेगातें मागें सारुन । प्रत्यक्ष आला लगबगें धांवून ।
तों विकळ होऊनि भक्तजन । अहा अहा म्हणतसे ॥१०८॥

मग तापनिवारण चाप करीं । शर संजुनि बाप कैवारी ।
पाकशासनास्त्र अवधारी । वज्रास्त्र निवटाया ॥१०९॥

प्रेरितांचि पाकशासनास्त्र । प्रकट झाला सहस्त्रनेत्र ।
वज्रास्त्र कवळूनि पवित्र । जाता झाला अमरपुरीं ॥११०॥

यावरी विभक्तास्त्र जल्पून । स्पर्शास्त्र केलें निवारण ।
यावरी फणी सहस्त्रनयन । हस्तपदीं गुंडाळला ॥१११॥

तयासाठीं क्षीराब्धिवासी । लक्ष्मीनारायण वेगेंसीं ।
तें प्रत्यक्षस्वरुपें उरगेंसीं । पाहता वैनतेय झालासे ॥११२॥

नमूनि म्हणे अहा अनंता । तूं प्रिय अससी माझे चित्ता ।
याचि नीतीं वायुसुता । संबोखीत आहेसी ॥११३॥

तरी आतां मम सखया । मुक्त करीं अंजनीहृदया ।
ऐसें ऐकोनि आराधिया । मोहाब्धि उचंबळला ॥११४॥

मग स्वदेहपुच्छ काढूनि । मुक्त केलें हस्तचरण ।
काढूनि घेतलें अस्त्रमोहन । प्रत्यक्ष विष्णु होऊनियां ॥११५॥

असो नागास्त्री उरगपती (शेषनाग) । प्रेमें नमूनि अब्धिजापती ।
जाता झाला स्वस्थानाप्रती । मही धारण करावया ॥११६॥

येरीकडे अंजनीनंदन । सावध होऊनि बैसला जाण ।
हृदयीं आठवूनि रामगुण । स्वस्थ झाला तेधवां ॥११७॥

दृष्टीं करितां चहुंकडे । तो रामस्वामी देखिला पुढें ।
आनंदोनि मग प्रेमें उडे । चरणकमल नमावया ॥११८॥

वंदूनि श्रीरामाचे चरण । म्हणे महाराजा वांचविला प्राण ।
वेधलें अस्त्र अति दुर्गम । देखिलें नाहीं कधीं हो ॥११९॥

अस्त्र नव्हे परम काळ । महाप्रळयींचें उतालें सबळ ।
आणि माझा अंतकाळ । ओढवला होतां महाराजा ॥१२०॥

परी तूं माझी माय सघन । लगबगीनें आलीस धांवून ।
म्हणूनि वांचला माझा प्राण । प्रळयास्त्रामाझारीं ॥१२१॥

तरी तुझिया उपकारा । उत्तीर्णता न होय मज पामरा ।
ऐसें वदोनि वागुत्तरा । चरणांवरी लोळतसे ॥१२२॥

अति कनवाळू सीतापती । सप्रेम हृदयीं धरिला मारुती ।
म्हणे तुजसाठीं बा या क्षिती । तीन वेळां आलों मी ॥१२३॥

तेव्हां चतुर्थ अस्त्रबंधन । मुक्त झालें तुजकारण ।
परी असो तव शत्रु कोण । वेगें वद मम वत्सा ॥१२४॥

येरु म्हणे महाराजा । अकल्पित लाभ संकटचोजा ।
शत्रु येथें कवण माझा । प्राप्त झाला असे कीं ॥१२५॥

तरी आतां प्रस्तुतकाळीं । क्षत्रिय नसे कोणी बळी ।
परी नाथपंथी अस्त्रफळीं । मिरवीतसे महाराजा ॥१२६॥

तरी महाराजा नवांतील एक । आला असे प्रतापदायक ।
तयाचा प्रताप जो अर्क । असे अजिंक्य सर्वांसी ॥१२७॥

ऐसें ऐकूनि मारुतीवचन । म्हणे राम नाथपंथी भक्त जाण ।
तयांसी रळी हे वायुनंदन । करुं नये सहसाही ॥१२८॥

ते भक्त माझे आवडीचे असती । तयांसीं रळी न करीं मारुती ।
आपण आपुल्या विक्षेपवृत्ती । वाढवूं नये सर्वज्ञा ॥१२९॥

ऐसी नीति रघुवीर । अंजनीसुता बोलोनि उत्तर ।
हृदयांत पाहे जनकजावर । नाथ कोणता नवांतुनी ॥१३०॥

तों सहज दृष्टीं अंतरीं करितां । चित्त गुंतले गोरखसुता ।
मग मारुतीसी म्हणे वो प्रतापवंता । गोरक्षनाथ असे हा ॥१३१॥

असो जो हरिनारायण । तयाचा अवतार गोरक्ष जाण ।
याउपरी बोले मारुती वचन । चला जाऊं दर्शना तयाच्या ॥१३२॥

या सीमेपासूनि एक योजन । तेणें रचुनि हें संधान ।
प्रतापी आहे गौरनंदन । स्त्रीराज्यांत जाते झाले ॥१३३॥

तया नाथाची घेतां भेटी । एक अर्थ आहे आमुचे पोटीं ।
तो साधूनि घेऊनि त्यांत शेवटीं । तरी कृपाजेठी चलावें ॥१३४॥

राम म्हणे वो अर्थ कोण । तो मातें करी निवेदन ।
मग सकळ कथा अंजनीनंदन । मच्छिंद्राची वदलासे ॥१३५॥

मैनाकिनीचें तपोवचन । मच्छिंद्र पाठविला म्हणून ।
तरी गोरक्षक आतां जाऊन । घेऊन येईल मच्छिंद्रा ॥१३६॥

तरी त्यासी अमृतवाणी । बोलूनि गोंवावा दृढवचनीं ।
मग तो गोरक्ष मच्छिंद्र लागूनि । नेणार नाहीं कदाही ॥१३७॥

ऐसा विचार सुचवी रामातें । बोलता झाला सीतानाथ ।
म्हणे बा तुझा पुरवावया अर्थ । चाल गोरक्षा भेटाचया ॥१३८॥

युक्तीप्रयुक्ती बोलूनि वचन । परमादरें तोषवून ।
इतुका अर्थ घेऊं मागून । तुजसाठीं कपींद्रा ॥१३९॥

ऐसें वदूनि रघुनाथ । मग चालते झाले उभयतां ।
मध्यरात्रीचा समय होतां । चिनापट्टण ग्राम पोंचलें ॥१४०॥

तंव त्या ग्रामीं सुख शयनीं । पहुडले होते सुखपणीं ।
स्वस्वरुपीं अन्तःकरणीं । हेलावतसे ब्रह्मांड  ॥१४१॥

येरीकडे रघुनाथ । आणि द्वितीय अंजनीसुत ।
ग्रामानिकट येतां त्वरित । स्वरुपातें पालटिती ॥१४२॥

शुद्ध करुनि याचकपण । भावे आले उत्तम ब्राह्मण ।
नमन करितां गौरनंदन । तया ठायीं पातले ॥१४३॥

तंव तो साधक गोरक्षनाथ । बैसला होतां निवांत ।
वाचे अंशघन सद्गुरुनाथ । प्रेमछंदे डुल्लतसे ॥१४४॥

जैसा जळामाजी मीन । तळपत आहे स्वछंदेंकरुन ।
तन्न्यायें गोरक्षनंदन । श्रीगुरुभजनीं डोलतसे ॥१४५॥

तों येरीकडे उभयतां । प्रत्यक्ष जाऊनि तेथ ।
आदेश म्हणून वंदिला नाथ । निकट जाऊनि बैसले ॥१४६॥

बोलती बैसतांचि वचन । आम्हीं षड्शास्त्री ब्राह्मण ।
तुम्हीं नाथ परिपूर्ण । महीवरी असतां कीं ॥१४७॥

योगियांमाजी शिरोमणी । जितेन्द्रिय सदा दमनी ।
विरक्तांत पूर्णपणीं । मिरविसी महाराज ॥१४८॥

धैर्याब्धीचें बुद्धिजळ । मिरविसी विवेकपात्रीं सबळ ।
परघात तो वडवानळ । शांतोदरीं सांठवीसी ॥१४९॥

मित्रशत्रुद्वितीयतटीं । सदैव कृपांसरितेचा पूर लोटी ।
क्षेमालिंगन अर्थी भेटी । वर्तविली महाराजा ॥१५०॥


तरी सच्चिदानंद तेजाकारु । कीं वहनादि चराचरु ।
एक पहाणें जंगमादरु । दाटविसी महाराजा ॥१५१॥

तूं ऐसा औदार्यदाता । अपूर्ण मिरविसी धनवंता ।
तरी महाराजा आमुच्या अर्था । साधिला तो पुरवीं कां ॥१५२॥

गोरक्ष म्हणे विप्रोत्तमा । कोण कामना वेधली तुम्हां ।
तरी सरिता कार्यउगमा । प्रसिद्धपणीं मिरवावें ॥१५३॥

येरु म्हणती जी योगशीला । वरदपात्री ओपूं बोला ।
मग आमुची सरिता विपुला । आनंद जळीं दाटेल ॥१५४॥

तरी भाष देऊनि आतां । तोषवी कां आमुचे चित्ता  ।
भाष्यदिधल्यावरी अर्था । दर्शवूं तूतें महाराजा ॥१५५॥

ऐसी ऐकोनि तयांची वाणी । तो गोरक्ष विचार करी मनीं ।
कीं इतुका गौप्यार्थ मेदिनी । कोण आहे मजपाशी ॥१५६॥

शिंगी सारंगी कुबडी फावडी । मुद्रा शैली कंथा घोंगडी ।
पात्र भोपळा संपदा एवढी । आम्हांपाशी विराजे ॥१५७॥

याविरहित आणिक दुसरा । अर्थ न राहिला आमुच्या आश्रया ।
परी यानें कल्पिलें काय अंतरा । हे तो कांहीं कळेना ॥१५८॥

यापरी आणी विचार चित्तीं । कीं अवसर लोटला मध्यरात्रीं ।
त्यांतही स्त्रीदेशाप्रती । पुरुष आले हें कैसें ॥१५९॥

तरी हे मानव सहसा नसती । स्वर्ग सुखाचे पात्र असती ।
शुक्र कीं वरुण गभस्ती । वाचस्पति पातलेति ॥१६०॥

कीं मंगळ किंवा विरिची सुंदर । कीं गण गंधर्व साचार ।
कीं यक्ष रक्ष अश्र्विनीकुमर । कीं तपोलोकादि पातले ॥१६१॥

नातरी व्हावया आगमन । मानवा नसेही साधन। ।
तरी हे देवचि निश्र्चयवचन । मानवी कृत्य नसेचि ॥१६२॥

ऐसें भावूनि दृढ चित्तांत । आणि विचारी हृदयांत ।
कवण कामना आहे यतिं । शोध करुं तयाचा ॥१६३॥

म्हणूनि अंतरदृष्टीं अंतःकरणीं । करुनि विचार शोधी मुनी ।
परी कांहीं एक अर्थ तों तरणी । आश्रयातें लागेना ॥१६४॥

मग म्हणे असो कैसें । आपण चालिलो ज्या कार्यास ।
तितुकें भिन्न करुनि यास । मागेल तेंचि आदरुं ॥१६५॥

ऐसा विचार करुनि मनीं । बोलतां झाला प्रसिद्धपणीं ।
म्हणे महाराजा भूदेवतरणी । तुम्हीं सहसा नोहेती ॥१६६॥

काय प्राप्ती द्विजवरा । चालूनि येईल येथवरा ।
काळकृतांत सीमेवरा । चतुर्थअस्त्र विराजती ॥१६७॥

प्रतापार्क वायुकुमर । ते रश्मीतसें भुभुःकार ।
यावरी प्रेरिला वैश्र्वानर । चतुर्थास्त्र प्रतापी ॥१६८॥

ऐशिया संकटीं भूदेवराया । कोण रेवाण (लहान देवता) येईल उपाया ।
शिवहालातें प्राशिलिया । वाचेल ऐसें वाटेना ॥१६९॥

कीं दहन आकाशीं कवळितां । येथें पतंग मिरवी आपुली वीर्यता ।
कीं मशक मेरुते वाहुनि तोली वरता । जात थिल्लरी बुडवावया ॥१७०॥

तेवीं येथें यावयाकारण । कदा न पावे मनुष्या गमन ।
तरी महाराजा प्रज्ञावान । कोण तुम्हीं तें सांगा ॥१७१॥

ऐसें बोलूनि माथा चरणीं । ठेविता झाला सलीलपणीं ।
मग एकमेकांतें विलोकुनी । हास्यवदन करिताती ॥१७२॥

याउपरी बोले रघुनंदन । आतां यातें ठेवणें भिन्न ।
हें योग्य मातें न ये दिसून । स्वपंकजा दावावया ॥१७३॥

ऐसें वदतां रघुपती । मान तुकावी प्राज्ञमूर्ती ।
मगप्रकट करुनि स्वरुपप्राप्ती । नाथ हृदयीं कवळिला ॥१७४॥

म्हणे वत्सा ऐक वचन । कामें वेधला वायुनंदन ।
कीं मच्छिंद्रयतीलागून । नेऊं नये स्वदेशीं ॥१७५॥

मैनाकिनी नृपदारा । परम आचरली तपाचारा ।
वचनीं गोंवूनि वायुकुमारा । नाथ मच्छिंद्रातें मागितलें ॥१७६॥

तरी यशाची उभवूनि कोटि । प्रेरिला आहे मच्छिंद्रजेठी ।
तरी हा अर्थ मारुतीचे पोटीं । पूर्णपणीं मिरवला ॥१७७॥

याविरहित मागणें तुजसी । कांहीं नाहीं तपोराशी ।
तरी तूं जाऊनि तया भेटीसी । श्रीनाथासी नेऊं नको ॥१७८॥

ऐसें ऐकूनि लाघवी वचन । बोलता झाला गौरनंदन ।
हे महाराजा प्रज्ञावान । सत्य वचन बोलतसां ॥१७९॥

परी पहा जी प्रज्ञावानराशी । आम्ही म्हणवितों योगाभ्यासी ।
तरी हे अनुचित कर्म आम्हांसी । प्रपंच विसरुं साजिरा ॥१८०॥

तरी इतुके काम करुनि भिन्न । मागाल तरी देईन प्राण ।
परी या देशीं मच्छिंद्र जाण । ठेवणार नाहीं सहसाही ॥१८१॥

भूवरी आकाश अवघें पडो । मेरुमांदार उलथोनि पडो ।
कीं अवघीं मही रसातळीं बुडो । परी मी न ठेवी गुरुवर्या ॥१८२॥

यावरी बोले रघुनंदन । इतुकें आमुचें करीं मान्य ।
गोरक्ष म्हणे पितरांकरण । घडूनि आल्या घडेना ॥१८३॥

तरी शांतिमांदार रघुनंदन । हस्तकीं धरिला वायुनंदन ।
म्हणे बा सकळ प्रतापगुणसंपन्न । करशील कंदन (युद्ध) निश्र्चयें ॥१८४॥

ऐसें बोलता गौरनंदन । मारुतीसी क्रोध आला दारुण ।
रामासी म्हणे करीन कंदन । शब्दभ्रष्ट आतांचि ॥१८५॥

परी इतुका अनर्थ कासयासाठीं । लघुकार्यातें आटा आटी ।
तुज या वचनाची वागवटी । फिटूनि गेला महाराजा ॥१८६॥

आतां प्रारब्धयोग कैसा । घडूनि येई तयाच्या लेशा ।
परी त्या आपुल्या भाषा । सत्य करुनि शेवटविले ॥१८७॥

ऐशा युक्तीप्रयुक्तीकरुन । शांत केला वायुनंदन ।
मग गोरक्षा हृदयीं धरुन । रघुनंदन चालिला ॥१८८॥

गोरक्षें चरणीं घालूनि मिठी । म्हणे महाराजा अस्त्रें चावटीं ।
तूंतें केली असे पोटीं । क्षेमाब्धींत सांठविला ॥१८९॥

ऐसें विनवूनि वाणी रसाळ । बोळविला प्रतापशीळ ।
असो दशरथबाळ । स्वस्थानासी पातला ॥१९०॥

याउपरी पुढिले अध्यायीं कथन । श्रृंगमुरडा पाहील वायुनंदन ।
मैनाकिनी राज्यभाषण । गुप्तसूचना करील तो ॥१९१॥

ती कथा परम सुधारस सुंदर । श्रोत्यांसी सांगेल धुंडीकुमर ।
नरहरिवंशीं संतकिंकर । मालूवरी विराजला ॥१९२॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । एकोनविंशाध्याय गोड हा ॥१९३॥

श्रीकृष्णार्पणमस्तु ॥ शुभं भवतु ॥

