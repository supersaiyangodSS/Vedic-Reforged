श्रीगणेशाय नमः ॥

जयजयाजी भक्ततारका । मम पूर्वजा ज्ञानार्का ।
नरहरिनामें पुण्यश्र्लोका । पुढें ग्रंथ बोलवीं ॥१॥

मागिले अध्यायीं कथन । रेवणनाथातें अत्रिनंदन ।
वरदचित्तें प्रसन्न होऊन । सनाथ चित्तें केला असे ॥२॥

केला तरी प्रतापवंत । परी सरस्वतीविप्राचा अभिप्रायहेत ।
चित्तीं धरुनि कैलासांत । रेवणनाथ गेला असे ॥३॥

तरी आतां पुढें श्रोतीं । परिसावें आवाहना ग्रंथअर्थी ।
रेवणनाथ कैलासाप्रती । कैलासद्वारीं प्रकटला ॥४॥

दिसे जैसा भास्कर । कीं उदय पावला रोहिणीवर ।
कीं सहस्त्र चपलांचा (विद्दुल्लतेचा समूह) एकभार । अंगकांती मिरवतसे ॥५॥

ऐसा महाराज तेजःपुंज । ग्रामद्वारीं येतां भोज ।
तंव शिवगण विजयध्वज । रक्षणा असती द्वारांत ॥६॥

त्यांनीं पाहूनि योगमूर्ती । हटकोनि उभा केला क्षितीं ।
म्हणती तुम्ही कोणती नूतन गणती । जातां कोठें महाराजा ॥७॥

येरु म्हणे रेवणनाथ । नाम असे या देहातें ।
विजयकरणीं भवभेटीतें । आम्हां जाणें आहे कीं ॥८॥

येरु म्हणती कवण कार्यें । आम्हांलागीं शीघ्र सांगावें ।
नाथ म्हणे विप्रतनय । सत्य चोरिला शिवानें ॥९॥

तरी तयासी शिक्षा करुन । घेऊनि जाईन विप्रनंदन ।
ऐसें ऐकतां शिवगण । परम चित्तीं क्षोभले ॥१०॥

म्हणती बाबा बोलसी वचन । यांत आम्हांसी आलें समजोन ।
तुमचा गुरु गंधर्व जाण । आम्हांलागीं वाटतो ॥११॥

परी गंधर्वाचा संस्कार । पाहूं आला वाक्प्रहार ।
तरी तो तेथेंचि करावा आदर । फीर माघारा येथोनी ॥१२॥

ऐसें बोलती शिवगण त्यासी । परम कोप चढला त्याचे मानसीं ।
म्हणे गुरु गंधर्ववंशीं । तरी तुम्हां दावितों ॥१३॥

अरे तुम्ही गंधर्वासमान । फिरों नका  रानोरान ।
ऐसें म्हणोनि करें भक्तिबंधन । भस्मचिमुटी कवळिली ॥१४॥

स्पर्शअस्त्र जपोनि होटीं । फेंकिता झाला भस्मचिमुटी ।
तेणें द्वारपाळ महीपाठीं । खिळोनियां राहिले ॥१५॥

एक सहस्त्र तीन शत । गण महीतें केले व्यक्त ।
उचलूं जातां स्वपदातें । मही पदातें सोडीना ॥१६॥

पद महीपासूनि कदा न सुटती । म्हणोनि हस्त धरुनि काढूं जाती ।
तेणें महीतें व्यक्त होती । उभय हस्त गणांचे ॥१७॥

ऐसे एक सहस्त्र तीन शत । ओणवे केले महीं व्यक्त ।
मग सर्वालागीं बोले नाथ । कोण गंधर्व सांगा रे ॥१८॥

ऐसी विपरीत करणी । प्रविष्ट होतां त्या शिवगणीं ।
हा वृत्तान्त सकळ शिवभुवनीं । शिवालागीं समजला ॥१९॥

कैलासवासी शिवाचे गण । त्यांनी विपर्यास पाहून ।
परम भयभीत चित्तीं होऊन । शिवालागीं दर्शविती ॥२०॥

उभे राहोनि शिवानिकट । म्हणती महाराज नीळकंठ ।
एक मानव सुभट । ग्रामद्वारीं पातलाहे ॥२१॥

तेणें एक सहस्त्र तीन शत । द्वारगण केले महीव्यक्त ।
करचरण दोन्ही ओणवे समस्त । आरंबळती महाराजा ॥२२॥

ऐसी ऐकूनि शिवें मात । कल्पांतभैरवां आज्ञापीत ।
म्हणे कोण आला येथ । शिक्षा त्यातें करा रे ॥२३॥

ऐसें ऐकतां शिववचन । अष्टही भैरव प्रळयाग्न ।
सवें घेऊनि शतकोटी गण । ग्रामद्वारीं पातले ॥२४॥

तंव ते एक सहस्त्र तीन शत । भैरवीं पाहिले महीव्यक्त ।
मग परम कोपोनि पिनाकहात । शरभया योजिती ते ॥२५॥

तें नाथें चपळपणीं पाहून । पुनः शस्त्रअस्त्रांचें संधान ।
तीव्र कल्पूनि शतकोटिगण । तयांसी तेथ खिळियेलें ॥२६॥

अष्टभैरव प्रतापदर्प । कदा न गणिती अस्त्रप्रताप ।
टणत्कारुनि शरचाप । तीव्र अस्त्रें योजिती ॥२७॥

एक योजिती वातास्त्र प्रबळ । एक योजिती प्रळयानळ ।
एकीं नागास्त्र परम विशाळ । विषधारा योजिलें ॥२८॥

एकीं धूम्रास्त्र योजिलें कठिण । एकीं वासवशक्ति केली निर्माण ।
एकीं ब्रह्मास्त्र शापवचन । शापादपि योजिलें तें ॥२९॥

एकें वज्रास्त्र योजिले सबळ । जें सकळ अस्त्रां असे अतुळ ।
वीरभैरव तो साधनीं चपळ । विभक्त अस्त्र निर्मीतसे ॥३०॥

ऐसी योजूनि सायकमुष्टी (बाणांचा समुह) । शर सोडिते झाले जेठी ।
मग अष्टास्त्रांतें प्रतापकोटी । अंबरातें मिरवले ॥३१॥

तें पाहोनियां रेवणनाथें । भस्मचिमुटी कवळूनि हातें ।
एकदांचि उत्तीर्ण अष्ट अस्त्रांतें । मुखेंकरोनि जपिन्नला ॥३२॥

वातास्त्रावरी पर्वतास्त्र । अग्निअस्त्रावरीं जलदास्त्र ।
नागास्त्रावरी खगेशास्त्र (गरुडास्त्र) । यापरी तो जल्पतसे ॥३३॥

धूम्रास्त्रावरी आदित्यनामी । वासवशक्तीते काळिका निर्मी ।
शापादपि ब्रह्मास्त्रखाणी । स्तवनअस्त्र त्या ओपी ॥३४॥

वज्रास्त्रातें शक्रास्त्र (इंद्रास्त्र) जपोन । विभक्तास्त्र केलें निर्माण मोहन ।
अष्टअस्त्रांचें निवारण । एकाचि वचनें केलें तें ॥३५॥

असो अष्टास्त्रीं अष्ट अस्त्रें जाऊन । नाहींशीं केलीं अंबरांत जाण ।
परी ती अष्ट अस्त्रें उकलोन । भैरवांवरी पडियेलीं ॥३६॥

तेणें अष्टभैरव झाले जर्जर । शिवालागीं सांगती हेर ।
हे महाराज उमावर । भैरव क्षीण झालेती ॥३७॥

तें ऐकोनि शिव चित्तीं । सिद्ध गोसुत (नंदी) केला निगुतीं ।
आव्हानोनि रोहिणीपती । त्रिशूळ हातीं मिरवला ॥३८॥

चक्र खड्ग शर सायक । अंकुश आणि डमरु देख ।
शंख नरकपाळ हस्तीं एक । नंदी वाग्दोर मिरवतसे ॥३९॥

ऐशियेपरी भूषण । कामांतक तो शस्त्र संजोन ।
परम संतापें उभा राहोन । बहु त्वरें धांवला ॥४०॥

तें पाहूनि रेवणनाथ । चित्तीं म्हणे युद्ध कासया बहुत ।
एकाचि अस्त्रें प्रतापवंत । शिवालागीं करावें ॥४१॥

जल्पूनि अस्त्र वाताकर्षण । फुंकूनि देत भस्म जल्पून ।
तें प्रविष्ट होतां तीव्रपण । आकर्षिला ॥४२॥

तेणेंकरोनि उमास्वामी । विकळ झाला नंदीवरोनी ।
धीर न धरवे महीलागुनी । उलथोनियां पडियेला ॥४३॥

परम झाला गात्रीं विकळ । शस्त्रें मुठींचीं सुटलीं सकळ ।
मुखीं रुधिर लोटलें तुंबळ । सरितापाठीं मिरवलें ॥४४॥

अष्टभैरव अष्टअस्त्रें करुन । तेही पडले जर्जर होऊन ।
तीव्र प्रहारें मूर्च्छा येऊन । महीवरती मिरवती ॥४५॥

सकळ पडले शुद्धिरहित । अष्टअस्त्रें तीं झालीं गुप्त ।
परी गंधर्वा हा सकळ वृत्तान्त । युद्ध पाहतां समजला ॥४६॥

मग ते परम तांतडीकरोन । विष्णूसी ही जाणविती खूण ।
परम अवस्थेसी ऐकून । कमलापति धांविन्नला ॥४७॥

मनोवेगातें मागें टाकून । शीघ्र पातला रमारमण ।
नाथासन्मुख निकट येऊन । हृदयीं प्रीतीनें कवळीतसे ॥४८॥

हृदयीं कवळूनि योगमूर्ती । म्हणे महाराजा तपःपती ।
कवण कारणें विक्षेप चित्तीं । कोपानळ पेटला ॥४९॥

येरी म्हणे पंकजाक्ष । मी सरस्वतीविप्राच्या गृहीं प्रत्यक्ष ।
असतां शिवें धाडूनि यक्ष । पुत्र त्याचा मारिला ॥५०॥

तरी त्या अभिप्रायेंकरुन । आतां घेईन शिवाचा प्राण ।
उपरी संजीवनीअस्त्रेंकरुन बाळ उठवीन तयाचें ॥५१॥

नातरी रक्षिणें असेल प्राण । तरी सप्तबाळें द्या आणोन ।
ऐसें नाथ बोले वचन । विष्णु त्यातें बोलतसे ॥५२॥

म्हणे महाराजा बाळें सप्त । आहेत मजपाशीं जीवदशाव्यक्त ।
तरी सप्तही जीव तुम्हांतें । हस्तगत करितों मी ॥५३॥

जीवदशा तुम्हां करिता अर्पण । पुढें देह तुम्ही करा निर्माण ।
ऐसें नाथें ऐकूनि वचन । अवश्य म्हणे तयातें ॥५४॥

मग वातप्रेरक आस्त्र जपूनी । सावध केला शूलपाणी ।
उपरी विभक्तअस्त्र जपूनी । गण सोडविले सकळिक ॥५५॥

स्थितिमंत्र सुखवास सघन । अष्टभैरवां लाविलें भस्म ।
तेही झाले सुखरुप पूर्ण । अस्त्रप्रहारांवेगळे ॥५६॥

मग सकळ सावध होऊनि प्रीतीं । नमिते झाले योगपती ।
मग सप्तजीवदशा देऊनि हातीं । बोळविला महाराजा ॥५७॥

व्यानास्त्र मुखीं जपून । महीं उतरला तपोघन ।
शीघ्र विप्रग्रामीं येऊन । सरस्वतीविप्रा सांगतसे ॥५८॥

म्हणे बा रे पुत्रकलेवर । कुटीं मेणासम समग्र ।
ऐसें ऐकतां सरस्वतीविप्र । उखळीं पुत्र वाहिला ॥५९॥

कुटूनि केला मेणासमान । मग समग्र भाग दिला आणून ।
मग तयाचे यथाविभाग करुन । सप्त पुतळे बनविले ॥६०॥

सिद्ध पुतळे झालियावर । संजीवनीप्रयोगीं वागुत्तर ।
तेणें सजीव झाले समग्र । जीवदशा प्रकटुनी ॥६१॥

प्रकटती अट्टहास्य करुन । रुदन करिती सप्तही नंदन ।
मग सरस्वतीकांतेसी ओपून । म्हणे पाळण करीं यांचें ॥६२॥

मग द्वादश दिवसां पालखीं घालून । सप्त पुत्रांचें ठेविलें नाम ।
एक सारंगीनाथ द्वितीयाकारण । जोगिबा नाम ठेविलें ॥६३॥

तृतीय बाळक निजानंद दीनानाथ । नयननाथ मिरवला चतुर्थ ।
यदुनाथनामीं पंचम समर्थ । षष्ठ निरंजननामीं मिरवला ॥६४॥

सातवा महापुरुष गहिनीनाथ । असे सप्त पुरुष जगविख्यात ।
पुढें द्वादश वरुषें रेवणनाथें । अनुगृहीत केले ते ॥६५॥

मग त्या सप्त शिष्यांकारण । सिद्ध केलें विद्या ओपून ।
जगीं मिरवले सिद्ध म्हणून । चौर्याकयशीं सिद्धांत पैं ॥६६॥

मग तिथेंचि राहूनि योगपती । सेवा घेतसे सातांहातीं ।
असो रेवणनाथ विटें प्रांतीं । अद्यापपर्यंत नांदतसे ॥६७॥

असो ऐसें कथेचें चांगुलपण । जो नित्य करी श्रवण पठण ।
बाळमृतीचा दोष जाऊन । पुत्रवान होईल कीं ॥६८॥

बाळें होऊनि दोषें मरती । तिनें सुस्नात होऊनि कथेप्रती ।
मग बाळें तियेचीं चेवली (नष्ट होणार नाहींत) न जाती ।
हें गोरक्ष बोलिला जाण पां ॥६९॥

तरी ऐसी दोषनिवारण । कथा ऐकावी कामिकानें ।
याउपरी वटसिद्धनाथाचें कथन । स्वीकारावें श्रोत्यांनीं ॥७०॥

पूर्वीं सरस्वतीचें उद्देशेंकरुन । ब्रह्मवीर्य गृहातें पडले खचोन ।
सर्पिणीमस्तकीं अकस्मात येवोन । आदळलें ते समयीं ॥७१॥

मौळदंडीं पडलें रेत । तंव ती पाहे अकस्मात ।
चित्तीं म्हणे भक्ष महीतें । पडला आहे सुढाळ ॥७२॥

मग तें उचलोनि आननपुटीं । सांठविती झाली आपुले पोटीं ।
परी सांठविल्या रेत शेवटीं । गर्भ वाढी लागला ॥७३॥

राहिला परी अस्तिकासी । समजूनि आलें अंतरासी ।
कीं ब्रह्मवीर्य तक्षकात्मजेसी । प्राप्त झालें तये वेळीं ॥७४॥

झालें परी महासिद्ध । उदरा येईल अवतार प्रसिद्ध ।
जो नवांतील नारायण शुद्ध । सिद्धनाथ म्हणतील जो ॥७५॥

ऐसें जाणोनि आस्तिकमुनी । पाहता झाला तक्षकनंदिनी ।
समीप तीतें पाचारुनी । बोलता झाला महाराजा ॥७६॥

म्हणे माय वो ऐक वचन । तव तो भोग नव्हे दुर्बळवान ।
तुज उदरीं नारायण । आविर्होत्र येतो गे ॥७७॥

परी हें तूतें सांगावया कारण । पुढें आहे दुर्घट विघ्न ।
जनमेजय राजयानें । सर्पसत्र मांडिलेंसे ॥७८॥

सकळ ऋषींचा घेवोनि मेळ । मखकुंडीं ठेविला प्रळयानळ ।
सर्पसमिधा योजूनि सबळ । ऋषि मंत्र आव्हानिती ॥७९॥

तरी माय वो सांगो किती । बहु फण्यांची होईल आहुती ।
तें अवगमोनि माझिये चित्तीं । तुजपाशीं पातलों ॥८०॥

तरी आतां गर्भभरणीं । स्वदेहातें बैसें आच्छादुनी ।
येरी म्हणे कवणा स्थानीं । राहूं लपोनि महाराजा ॥८१॥

ऐसें बोलतां वागुत्तर । तों समीप देखतां वटतरुवर ।
तोही जुनाट काष्ठपोखर । महीवरती मिरवतसे ॥८२॥

तें पाहूनियां आस्तिकमुनी । म्हणे माय वो तक्षकनंदिनी ।
या वटपोखरांत संचरोनी । प्राण आपुला रक्षीं पैं ॥८३॥

मग तक्षकात्मजबाळा । रिघती झाली वटस्थळा ।
काष्ठपोखरीं तपोवेल्हाळा । गरोदरपण भोगीतसे ॥८४॥

परी आस्तिकें अचळ वज्रप्रयोगीं । सिंचिला तरु अंबुभागीं ।
अचळ करुनि तरु वेगीं । हस्तिनापुरीं चालिला ॥८५॥

जाऊनि मखमंडपांत । भेटूनि सकळ ऋषींतें गुप्त ।
तक्षकसुतेचा सकळ वृत्तान्त । निवेदिला तयांसी ॥८६॥

म्हणे ब्रह्मवीर्य सानाथवंत । तें उदरीं आहे नेमस्त ।
तरी वटसिद्धनागनाथ । प्रकट होईल महाराजा ॥८७॥

ऐसें सांगतसें वर्तमान । जो नवांतील आविर्होत्र नारायण ।
सर्पसत्रीं आपण । योजूं नये तयासी पैं ॥८८॥

ऐसें साकल्य (सर्व) वर्तमान । ऐकूनि ऋषी तुकविती मान ।
आपुलें हृदयीं शोध करुन । अवश्य म्हणती तयातें ॥८९॥

मग तक्षकात्मजा नाम पद्मिणी । मंत्रप्रयोगीं देती सोडुनी ।
येरीकडे उरगी (सर्पीण) गर्भिणी । नवमासांतें पुरलीसे ॥९०॥

तिकडे सर्पसत्र झालें समाप्त । इकडे दिवस भरले नेमस्त ।
मग प्रकृतिअंड होऊनि उदित । प्रसूत झाली पद्मिणी ॥९१॥

असो वटवृक्षपोखरांत । अंड राहिलें दिवस बहुत ।
आविर्होत्र नारायण त्यांत । ईश्र्वरसत्ते संचरला ॥९२॥

दिवसेंदिवस अंडांत । वाढी लागलेंसे जीववंत ।
देह होतां सामर्थ्यवंत । भग्न झालें अंड तें ॥९३॥

मग त्या तळवटपोखरांत । बाळ रुदन करी अत्यंत ।
निढळवाणी (निराश्रित) त्यातें । रक्षणातें नसेंचि ॥९४॥

जैसी जळांतील जळमासोळी । उड्डाण घेतां पडे वेगळी ।
मग ती अत्यंत चित्तीं तळमळी । तैसें झालें बाळका ॥९५॥

अट्टहासें करीतसे रुदन । तैं पातला शुचि ब्राह्मण ।
गौडजाती अथर्वण । वेदभूषणीं मिरवतसे ॥९६॥

कोशधर्म तयाचें नाम । आचारशील विद्यावान ।
सहा शास्त्रीं पारंगत पूर्ण । चतुर्विध जाणता तो ॥९७॥

अपर सूर्य तो सर्वज्ञानमूर्ती । परी दरिद्री प्रारब्धगतीं ।
तेणेंकरुनि संसारक्षितीं । परम चित्तीं विटला ॥९८॥

विटला परी पत्रावळीकारण । पाहता झाला वटस्थान ।
पत्रें तोडावीं हें मनीं इच्छून । तयानिकटीं पातला ॥९९॥

निकट येतां तया तरुतळवटीं । बाळ रडे तें कर्णपुटीं ।
ऐकूनि चहूंकडे फिरती दृष्टी । तों कांहीं दिसेना ॥१००॥

मनांत होय साशंकित । म्हणे बाळरुदन कोठें होत ।
स्वर्गींचे सुरवर त्यातें पाहात । बोलते झाले तयातें ॥१०१॥

म्हणती कोशधर्मा सुशीळा ऐक । वटतरुंत आहे बाळक ।
तरी त्या मांदुसा तूं पाईक । दृष्टिगोचर नव्हेसी ॥१०२॥

तरी प्रज्ञावंता ऐक वचन । तूं ते मांदुस काढून ।
आपुल्या गृहासी तें नेऊन । संगोपन करीं त्याचें ॥१०३॥

तव घरीं येतां तें बाळक । सुदैवदशेचा उगवेल अर्क ।
मग दरिद्रता सकळिक । जाईल नासूनि महाराजा ॥१०४॥

जैसें परिसअंगसंगेकरुन । लोहजाती होय सुवर्ण ।
मग षड्गुणैश्र्वर्य तयाकारण । दृष्टी पडेना काळिमा ॥१०५॥

तेवीं तूं बाळ गृहीं नेतां । सकळ हरेल व्यथा दरिद्रता ।
बाळ नव्हे प्रत्यक्ष सविता । आविर्होत्र नारायण तो ॥१०६॥

ऐसें बोलोनि साचोकार (खरोखर) । सुरवरीं पाठविला एक शर ।
तेणें तरु तो महीवर । खंडूनियां पडियेला ॥१०७॥

तरु खंड होतां त्वरित । तों कोशधर्म बाळ देखत ।
बालार्ककिरणीं तेज अद्भुत । नक्षत्रपतींतें लाजविता ॥१०८॥

बाळ तेजस्वी मनोहर । अंबरीं पाहते झाले सुरवर ।
मग सकळीं घेवोनि कुसुमभार । वर्षाव करिती भावार्थें ॥१०९॥

देखतांचि पादपद्मा । सकळीं जोडोनि करयुग्मा ।
नमोनियां योगसद्मा (योगांचे घर असलेल्या ब्राह्मणाला) । कोशधर्मा बोलती ते ॥११०॥

म्हणती महाराजा सभाग्यवंत । तूं एक आहेसी भूमंडळांत ।
वटसिद्ध नागेशनाथ । तूतें प्राप्त झाला असे ॥१११॥

तरी हा पद्मिणी नागिणीपोटीं । रक्षिला गेला तरुच्या तळवटीं ।
आणि सिद्धता पावूनि त्या नागवटीं । नाथ मिरवेल योग्यांचा ॥११२॥

ऐसी करणी झाली येथ । म्हणोनि नाम वटसिद्धनागनाथ ।
तरी तुम्ही आतां महीतें । हेंचि नांव पाचारा ॥११३॥

ऐसें ऐकोनि कोशधर्में । बाळ उचलिलें अति प्रेमें ।
परम आनंदें आपुलें धाम (घर) । सेवोनि कांतेप्रती बोलतसे ॥११४॥

तंव ती कांता सुरादेवी । परम प्राज्ञिक सुशील महीं ।
धैर्य औदार्य सत्वपदवी । लोकांमाजी दावीतसे ॥११५॥

बाळ सत्यवतीनें देखतां । म्हणे मजकडे द्या लावण्यवंता ।
तंव ते दृष्टिगोचर करितां । बाळ अर्कासम दिसतसे ॥११६॥

मग हांसोनि बोले कोशधर्मा । म्हणे महाराजा नरेंद्रोत्तमा ।
बाळ कोणाचें उगमा । आणिलें तें मज सांगा ॥११७॥

मज वाटतें कीं बाळ नव्हे । सानरुपी यमपिता (सूर्य) झाला आहे ।
कीं ईश्र्वरें सृष्टीं पाहें । दुजा चंद्र निर्मिला कीं ॥११८॥

कीं विद्दुल्लता सकळ लाजिरवाण । मेघापरती लपवी स्वरुपानन ।
म्हणोनि ईश्र्वरें तेज हरुन । तुम्हांहातीं दीधलें ॥११९॥

कीं नक्षत्रांचा अपार मेळा । नावडे ईश्र्वरा पृथक्पाळा ।
म्हणोनि हें समुच्चयेंकरुनि गोळा । तुम्हांलागीं ओपिलें ॥१२०॥

ऐसें म्हणोनि स्नेहभरित । बाळ उचलोनि हृदयीं लावीत ।
मग कोशधर्में सकल वृत्तान्त । निवेदिला कांतेतें ॥१२१॥

सुरादेवीते सकळ कथन । सुरवरवाक्यासी ऐकोन ।
परम पावोनि समाधान । पालखा घालोनि हालवीत ॥१२२॥

हृदयीं कवटाळितां बाळ । पयानें दाटलें कुचमंडळ ।
पान्हावोनि बाळमुखकमळ । पयोदहराग्रीं प्रेरीतसे ॥१२३॥

मग तें बाळ घोंटीत क्षीर । जठराग्नीचा दाहक उबार ।
शांतवोनि शांतिपर । बाळ मिरवे देहस्थ ॥१२४॥

अति लालनें स्नेहभरित । मार्जन न्हाणोनि पालखांत ।
नाम ठेविलें वटसिद्धनागनाथ । ओंव्या मंगलें गातसे ॥१२५॥

मग दिवसेंदिवस रहणीं घन । सिंचन करी मोहसंजीवन ।
सुरादेवीचे पंचप्राण । निजांकुरीं लवलवती ॥१२६॥

मग ती पल्लवाकार । फळ दावी भक्तिपर ।
परी तीक्ष्ण कटु व्यचहार । स्वप्नामाजी दिसेना ॥१२७॥

जैसें तमारीचे गांवीं । नांदूं न शके तमाची पदवी ।
कीं कामधेनूचे कांसेठायीं । क्षुधानळें पीडिजेना ॥१२८॥

तेवीं सुरादेवीचें अंतःकरण । कदा न दर्शवी भिन्न दर्शन ।
परम मोहें गेली वेष्टोन । पाषाण जेवीं शेवाळीं ॥१२९॥

असो ऐसें सुखस्थित । बाळा लोटले दिवस बहुत ।
सप्तवरुषी कोशसुत । मौंजीबंधना मिरवला ॥१३०॥

या उपरांतिक एके दिवशीं । सोडोनियां क्षेत्र काशी ।
नागनाथ सहज खेळावयासी । भागीरथीतें पातला ॥१३१॥

टळटळीत भरले दोन प्रहर । काशीविश्र्वेश्र्वराचे समोर ।
बाळ क्रीडतसे मनोहर । अर्क जेवीं दुसरा ॥१३२॥

तों तेचि समयीं अकस्मात । येता झाला अत्रिसुत ।
येतांचि दृष्टी यथास्थित । बाळावरी गेलीसे ॥१३३॥

तो बाळ तेजस्वी अर्कनीतीं । खेळताहे स्वस्थगतीं ।
बहु मुलें बैसवोनि पंगती । लटकेंचि अन्न वांटीतसे ॥१३४॥

मुलें गड्या गड्या म्हणोन । धालों (समाधान पावलो) म्हणती सेवोनि अन्न ।
आतां पुढें वाढणें । वाढूं नको आम्हांसी ॥१३५॥

परी तो तयांसी आग्रह करीत । घ्या घ्या म्हणोन वाचे वदत ।
न घे त्यासी विनंति करीत । रसाळवाणी करुनियां ॥१३६॥

तें पाहोनियां अनसूयासुत । पाहोनि मनीं हास्य करीत ।
चित्तीं म्हणे लटक्या अन्नातें । मुलें धालों म्हणताती ॥१३७॥

तरी आतां आपण संचरोन । मुलांलागीं द्यावें अन्न ।
मग प्रत्यक्ष बाळतनु धरोन । तयांमाजी संचरला ॥१३८॥

बाळ अंगणी उभा राहोन । म्हणे अतीत (पाहुणा) आला तुम्हांकारणें ।
अन्न मागतो उदराकारणें । तृप्त त्यातें करावें ॥१३९॥

तंव तीं मुलें तीव्रपणें । पाठी लागती वसवसोन ।
म्हणती आमुचे मंडळांत कोण । आला असे आतां खेळावया ॥१४०॥

कोणी दाटूनि पुढें येती । कोणी शेला उगारिती ।
कोणी पाषाण घेती हातीं । जातोसि कीं मारुं तुज ॥१४१॥

ऐसीं मुलें दाविती चिन्ह । तें श्रीनागनाथें पाहोन ।
सकळ मुलांची इच्छा पाहोन । वारिता झाला स्वहस्तें ॥१४२॥

म्हणे गडे हो ऐका वचन । आपण बैसलों सेवूं अन्न ।
त्यांत अतीत आला जाण । त्यांसी दवडूं नये कीं ॥१४३॥

पहा आपुले घरीं सांगे पिता । विन्मुख कोणी न व्हा अतीता ।
तैसाचि आपण भिक्षुक मागता । आला आहे समयासी ॥१४४॥

काढोनि अंगावरील चीर । अंग पुसीतसे आपुले करीं  ।
गंध लावी भाळावरी । शुष्कपूजा करीतसे ॥१४५॥

तरी अतीताचें करुनि पूजन । पोटभरी घालावें अन्न ।
प्रत्यक्ष नाथ करीं धरोन । बाळें अंगणीं बैसविला ॥१४६॥

लटकेंचि कल्पनेंचें करुन जीवन । तया अतीता घालितां स्नान ।
हस्तपादावरी फिरवून । करिती क्षालन अंगाचें ॥१४७॥

लटकें मनाचें करुनि सुमन । हार गुंफिला कल्पनेकरुन ।
तो अतीताचे गळा घालोन । लटका धूप दाविती ॥१४८॥

भावपूर्वक लावोनि नयन । ऐक्य करिती पंच प्राण ।
परी सहजदृष्टीतें ज्ञानपण । आरती करिती अतीताची ॥१४९॥

मग लटकेंचि पात्र पुढें ठेवून । कल्पूनि लटिकें आणूनि वाढिती अन्न ।
मग उभय हस्त जोडून । प्रार्थना करिती अतीताची ॥१५०॥

नम्र वाचा रसाळ वचन । म्हणती स्वामी सेवा अन्न ।
वारंवार नमस्कार करोन । आणीक वाढूं म्हणताती ॥१५१॥

ऐसें आदराचें चांगुलपण । पाहूनियां अत्रिनंदन ।
चित्तीं म्हणे प्रज्ञावान । बाळ सुशीळ आहे हा ॥१५२॥

उदारबुद्धीं तृप्ती करुन । वर्तताहे दातृत्वपणें ।
हें तों पूर्वींचे योगदृष्टीकरोन । योग्यावांचूनि घडेना ॥१५३॥

सुशब्द आणि विवेकशांती । विचरे जयाचे देहाप्रती ।
तरी पूर्वींचा योगभ्रष्टगती । योग्यावांचूनि घडेना ॥१५४॥

स्नान आणि हरणी स्थिती । याचक आर्तवान बहुत युक्ती ।
तरी पूर्वींची योगश्रेष्ठ गती । योग्यावांचूनि घडेना ॥१५५॥

उदारबुद्धि धार्मिकस्थिती । विचार रसाळ सर्वांप्रती ।
दुःख न देणें परांप्रतीं । हें योग्यावांचूनि घडेना ॥१५६॥

ऐसें चित्तीं अवगमून (समजून) । शोधी तयाचा पूर्वजन्म ।
तों आविर्होत्र नारायण । निजमानसीं भासला ॥१५७॥

मग कृपासिद्धि करुनि युक्तीं । देता झाला तयाचे हातीं ।
जे जे वदे वाणी निश्र्चितीं । ते ते पदार्थ मिरवावे ॥१५८॥

मग परम होऊनि हर्षयुक्त । म्हणती हा एक उदेला महीनाथ ।
समीप बोलावोनि त्यातें । हस्त धरी तयाचा ॥१५९॥

उपरी कर्णीं सांगे मात । भोजन घालीं सकळ मुलांतें ।
परी तूं न सेवीं सिद्धिअन्नातें । कदाकाळीं बाळका रे ॥१६०॥

नाथ आग्रहें त्या वाढीत । तरी तें पात्र मिरवे अति अद्भुत ।
ज्या पदार्थाचें नाम वदत । तो पदार्थ मिरवे पात्रावरी ॥१६१॥

मग तीं बाळें अज्ञानपणें । साचोकारीं करिती भोजन ।
ऐसे लोटले बहुत दिन । नित्य खेळ खेळताती ॥१६२॥

स्वनाम सांगूनि अत्रिनंदन । चालता झाला पुसोनि नाम ।
येरीकडे पंक्ती बैसवोन । भोजनखेळी खेळती ॥१६३॥

आपुलाले गृहीं जाऊन । सेविती कांहीं किंचित अन्न ।
ते चाटीबोटीकरुन । अन्न नासिती विखुरती ते ॥१६४॥

येथें यथेष्ट इच्छेसमान । सर्व पदार्थ षड्रसान्न ।
मग तें गृहींचें कदन्न । तुच्छपणीं वाटलें त्यां ॥१६५॥

जे ब्रह्मरुप रसातें धाले । आपपर सकळ विसरले ।
ते मायाद्वैतकांजीसी बैसले । लाळ घोंटीत सेवावया ॥१६६॥

कीं हाटकतगट जडावासी । नवरत्नकोंदण त्या भूषणासी ।
ते काय करुनि काचमण्यासी । स्पर्शित होतील चित्तांत ॥१६७॥

कीं सुरंगरंगीं धाममंचकीं । कुसुमगंधागरु सेवितां थोर कीं ।
तो त्यजूनि दुर्गंध लोकीं । गल्लीमाजीं पडेल कीं ॥१६८॥

तन्नायें मुलें सकळ । सेविती षड्रसान्नातें अमळ ।
तयां गृहींचें कदन्न केवळ । मिष्ट कांहीं लागेना ॥१६९॥

मग ते तयांचे तात मात । गृहीं मुलांसी पुसती यथार्थ ।
तेही वदती प्रांजलवंत । षड्रस खेळ अन्नाचा ॥१७०॥

म्हणती तुम्ही दरिद्रपणीं । सेवितां कदन्न कांजीपाणी ।
आम्ही नित्य सुरनदीवरी जाऊनी । षड्रस अन्न सेवितों ॥१७१॥

तंव ते असत्य मानूनि चित्तीं । गुप्तवेषें दुरुनि पाहाती ।
सरितातीरीं बैसवोनि पंक्ती । नागनाथ वाढीतसे ॥१७२॥

मग ती चर्चा सर्वांगृहीं । प्रकट झाली सर्वदेहीं ।
मग कोशधर्मासी सर्वही । सुचविती अर्थातें ॥१७३॥

म्हणती विप्रा तव नंदन । स्वर्गसरिते नित्य जाऊन ।
अपार पंक्ती बैसवून । षड्रसान्न वाढीतसे ॥१७४॥

आम्ही प्रत्यक्ष पाहूनि दृष्टीं । बोलतों तूतें वाग्वटीं ।
पात्रेंविण उभय करपुटीं । इच्छान्न वाढीतसे ॥१७५॥

नेणो कैशी करितो गती । उगला हात ठेवितो क्षितीं ।
पदार्थविवरणा वाचेप्रती । होतां पदार्थ मिरवत ॥१७६॥

ऐसें ऐकोनि कोशधर्म । आठवीं केलें सुरवरांचें वचन ।
कीं पुढें पावोनि सिद्धकर्म । सिद्धनामें मिरवेल हा ॥१७७॥

ऐसी खूण जाणूनि चित्तीं । म्हणे आश्र्चर्य दावी लोकांप्रती ।
ऐंसें कोणासही या क्षितीं । घडूनि येत नसे कीं ॥१७८॥

धिक्कार करुनि म्हणे तयांचा । बाळ विकारी असत्य वाचा ।
एके दिवशीं हस्त सुताचा । धरुनि बैसवी अंकासनीं ॥१७९॥

घेऊनियां मुखचुंबन । आणि कुरवाळी हस्तें वदन ।
म्हणे बा रे मुलांकारणें । भोजन घालिसी कैसें तूं ॥१८०॥

ऐसें पुसतां कोडेंकरुन । तोही दाटला स्नेहेंकरुन ।
तातासी म्हणे भोजन । तैसेंचि घालितों आतां मी ॥१८१॥

अंकींहूनि तत्काळ उठोन । क्षितीं हस्त ठेवी पात्र म्हणोन ।
तंव ते प्रत्यक्ष पात्रीं दिसे अन्न । कोशधर्म पहातसे ॥१८२॥

उपरी बहुधा प्रत्यक्षपणीं । तंव ते पदार्थ दिसती नयनीं ।
खाद्यें उपजलीं हें पाहोनी । मनीं आश्र्चर्य मानिलें ॥१८३॥

मग मान तुकवूनि कोशधर्म । म्हणे बाळा होतें कैसें कर्म ।
प्रसन्न झालें त्याचें नाम । मजलागीं सांगावें ॥१८४॥

यावरी म्हणे ताता ऐक । आमुचे खेळीं आलें बालक ।
तेणें सांगितलें कौतुक । तें तुजप्रती सांगतो ॥१८५॥

तेणें माझा हस्त धरोन । उगाचि कान फुंकोन ।
मौळीं हस्त ठेवोन । वाढावया लाविलें ॥१८६॥

परी तें पोर आमुचे मेळीं । सहज रीतीं आलें खेळीं ।
परी त्या पोरीं करोनि रळी (भांडण) । वारिलें म्यां सकळांते ॥१८७॥

उपरी मीं त्या मुलाकारणें । तोषविलें मोठ्या गौरवानें ।
जैसें तुम्ही अतीताकारणें । गौरवीतसां महाराजा ॥१८८॥

लटकमटक स्नानभोजन । सारुनि तयाचे पूजिले चरण ।
नमस्कारुनि ते देखोन । बोळविला महाराजा ॥१८९॥

ऐसें ऐकोन कोशधर्म । आल्या अतीता धरोनि नेम ।
बाळाहातीं अतीतपूजा करोन । तुष्टचित्तें बोळवी ॥१९०॥

ऐसा पाहोनि विप्रनेम । परम संतोषला दत्तात्रेयनाम ।
चित्तीं म्हणे मार्ग सुगम । बाळालागीं लाधला ॥१९१॥

तेणेंकरुनि सकळ क्षेत्रांत । कीर्ति वाढली असंभावित ।
महासिद्ध नारायणनाथ । कितीकांनीं आराधिला ॥१९२॥

मग शतानुशत सहस्त्र पंक्ती । षड्रस अन्नें सेवोनि जाती ।
बहुतांचीं कार्यें होती । कनक-धन-वसना पावती ते ॥१९३॥

मग जिकडे तिकडे नागेशसिद्ध । कीर्ति वानिती जन प्रसिद्ध ।
पंचविषयां संतोषोनि सिद्ध । इच्छिले कामा फळतसे ॥१९४॥

मग अंगी आलें शहाणपण । देहाचे गेलें अज्ञानपण ।
एके दिवशीं ब्रह्मनंदन । ताताजवळी बैसला ॥१९५॥

तातासी म्हणे महाराज । मम हातें पुरे जगाची चोज ।
तरी कवणे अर्थीं जगाचे काज । कवण्या अर्थें फलतसे ॥१९६॥

दत्तात्रेय नामें बाळवेष । बाळपणीं भेटला आम्हांस ।
तरी कोण महापुरुष । प्रतापी बळें आगळा ॥१९७॥

तात म्हणे तो दत्तात्रेयमुनी । त्रयदेवांचा अवतार भुवनीं ।
सुफळ प्रारब्धें गेला भेटोनी । तुजलागीं पाडसा ॥१९८॥

नागेश म्हणे आतां परतोन । कैसा भेटेल अत्रिनंदन ।
हें सांगें मजलागून । निवेदन करी महाराजा ॥१९९॥

याउपरी बोले कोशधर्म । बाळा तयाची भेटी दुर्गम ।
तो एकें ठायीं नसे नेम । अनेक क्षेत्रीं हिंडतसे ॥२००॥

कोल्हापुर पांचाळेश्र्वर । काशीक्षेत्र मातापुर ।
ऐसीं हिंडतां अनेक क्षेत्रें । कोठे पहासी पाडसा ॥२०१॥

परी प्रारब्धयोगेंकरोनी । भेटतसे दत्तात्रेयमुनी ।
यत्न केल्या भेटीलागुनी । आतुडेना बाळका ॥२०२॥

जैसा कल्पतरु चिंतामणी । निधीपरीस लावण्यखाणी ।
बा रे नातुडे यत्नेंकरोनी । अवचटपणीं मिळती ते ॥२०३॥

तेचि रीतीं अत्रिनंदन । प्राप्त नव्हे यत्नेंकरुन ।
ऐसें सांगूनि कोशधर्म । बाहेर गेला कार्यासी ॥२०४॥

येरीकडे नागनाथ । हृदयीं आपुले विचारीत ।
कीं ऐसा रवि सनाथवंत । निजदृष्टीनें पाहावा ॥२०५॥

परी पांचाळेश्र्वरीं मातापुरीं । जाऊनि शोधावें कोल्हापुरीं ।
जेथें जेथे वास धरित्रीं । तेथें तेथें शोधावें ॥२०६॥

मग पुसोनि मातेसी । निघता झाला मुनिशोधासी ।
मातापुरादि पांचाळेश्र्वरासी । पाहूं पातला कोल्हापुरीं ॥२०७॥

क्षेत्र कोल्हापुरीं संचरोन । पुसता होय जनांकारणें ।
कीं येथें तो अत्रिनंदन । कोणे ठायीं रहातसे ॥२०८॥

ऐसें ऐकोनि लोक हांसती । वेड लागलें तूतें म्हणती ।
अवधूत येतसे क्षेत्राप्रती । तो कोणा प्रकट नव्हे रे ॥२०९॥

कोण्या स्वरुपीं येथें येऊनी । जात आहे भिक्षा मागोनी ।
ऐसें जनाचे बोल ऐकोनी । प्रत्युत्तर त्यां देतसे ॥२१०॥

म्हणे येथें भिक्षेकारणें । येत आहे अत्रिनंदन ।
तरी अन्य क्षेत्रीं भिक्षा मागणें । तया घडत नाहीं कीं ॥२११॥

येर (इतर लोक) म्हणती त्यासी । भिक्षा मागावी कोल्हापुरासी ।
याव्यतिरिक्त अन्य क्षेत्रासी । अन्न न सेवी मागोनी ॥२१२॥

अन्य क्षेत्रीं तया अन्न । चित्तीं न वाटे सुढाळपण ।
यासम कैसें ग्राम आन । पुण्यक्षेत्र हें असे ॥२१३॥

ऐसें क्षेत्र पुण्यपावन । जरी या गांवीं न मिळे अन्न ।
तरी उपवास करी अत्रिनंदन । परी अन्य क्षेत्रीं सेवीना ॥२१४॥

अरे या गांवींचें शाकपात्र (भाजीचें पान) । मानीत आहे परम पवित्र ।
परी अन्य गांवींचें पक्वान्न स्वतंत्र । विटाळापरी मानीतसे ॥२१५॥

जैसें एकपत्नी नरा । कुरुप असेल जरी दारा ।
तरी तीच भोगी व्यभिचारा । लावण्यलतिका आकळीना ॥२१६॥

कीं विप्रकरींचें कदन्न । सोडूनि शूद्राचें षड्रस अन्न ।
सेवील काय प्रसिद्ध ब्राह्मण । मनें देवता न वरीच ॥२१७॥

तेवीं दत्त क्षेत्र हें सोडून । कदा न पाहे अन्य ग्राम ।
ऐसे त्या जनाचे बोल ऐकोन । विचार करी मग नाथ ॥२१८॥

चित्तीं म्हणे करोनि पाकाग्नी । ग्रामांत पेटूं न द्यावा अग्नी ।
सकळ क्षेत्रा भोजन घालोनी । पाठवावें गृहीं गृहीं ॥२१९॥

मग तो स्वामी येतां भिक्षेसी । कोठोनि अन्न वाढिती त्यासी ।
मग सहजचि स्वकीर्तिसी । आपणापासीं येईल कीं ॥२२०॥

येईल परी सिद्ध अन्न । घेणार नाहीं भिक्षेलागून ।
हेचि ओळखी जाणोनि खूण । पाय वंदावे तयाचे ॥२२१॥

आणिक माझें विचारुनि नाम । गेला आहे योगद्रुम ।
तरी तोही भेटेल कृपेंकरोन । नामाभिधान ऐकोनी ॥२२२॥

आणि मजही गेला सांगोनि जाण । कीं सेवूं नको सिद्धान्न ।
आणिकांतें घाली भोजन । तुष्ट करीं क्षुधार्थी ॥२२३॥

ऐसी सांगूनि गेला मात । तो सेविणार नाहीं सिद्धान्नातें ।
ऐसा उपाय योजूनि चित्तांत । लक्ष्मीदेउळीं संचरला ॥२२४॥

भेटूनि पुजारियासी । ओवरी एक रहावयासी ।
मागूनि घेत अति प्रीतीसीं । बंदोबस्तीं नेटकी ॥२२५॥

परी तो पुजारी भक्तिवान । अतीतपूजा करीन ।
नित्य पंक्तीसी घेवोन । भोजनातें सारीतसे ॥२२६॥

ऐसे लोटतां कांहीं दिवस । पाचारुनि पुजार्याीस ।
म्हणे माझे आहे मनास । ग्रामभोजन घालावें ॥२२७॥

परी तुम्हीं साह्य होवोनि मातें । खटपटीसह सारावें कृत्य ।
तंव तो हांसूनि बोले त्यातें । फार बरें आहे जी ॥२२८॥

आम्ही खटपट करुं सघन (मोठी) । परी तुम्हांपासीं कोठें अन्न ।
उगेंचि कैसें ग्रामभोजन । सबळ सामर्थ्य असावें ॥२२९॥

नाथ म्हणे ऐका वचन । सर्व सामग्री ठेविली करोन ।
परी खटपटीची आंगवण । करा कार्य सिद्ध हें ॥२३०॥

मग तो अवश्य म्हणोनि त्यातें । बोले आपुचें काय जातें ।
पुण्यासाठीं धर्मकृत्य । घडोनि येतें आम्हांसी ॥२३१॥

ऐसें बोलोनि नाथातें । पुजारी गेला स्वकार्यातें ।
येरीकडे ओवरींत । काय करी महाराजा ॥२३२॥

कोरडे अन्नाचें घेवोनि नाम । क्षितीसी ठेवी करपद्म ।
तों धान्यराशी पर्वतासमान । तया ठायीं बैसल्या ॥२३३॥

ऐशापरी अपार राशी । निर्मिता झाला स्वकरेंसीं ।
घृतस्नेहादि सांठवणासी । ओवरीमाजी विराजवीत ॥२३४॥

मग येवोनि पुजार्यााचे सदनीं । आणिला करीं कवळोनी ।
ओवरीमाजी शीघ्रगती नेवोनी । सिद्धाश्रम दाविला ॥२३५॥

यावरी आतां पुढें कथन । अन्नछत्रीं इच्छेसमान ।
श्रीनागेंद्र सिद्ध करोन । भेट घेईल दत्ताची ॥२३६॥

तरी ती कथा सुधाकर । पुढें सेवा श्रवणद्वारें ।
धुंडीसुत मालू सुरस । हरिकृपें सांगेल कीं ॥२३७॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । षट्त्रिंशतितमाध्याय गोड हा ॥२३८॥

श्रीगोपालकृष्णार्पणमस्तु ॥ शुभं भवतु ॥ श्रीरस्तु ॥

॥ श्रीनवनाथभक्तिसार षट्त्रिंशतितमाध्याय संपूर्ण ॥

