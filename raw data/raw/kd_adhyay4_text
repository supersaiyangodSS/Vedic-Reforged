श्रीगणेशाय नमः ॥

जयजयाजी करुणानिधे । आगमअगोचर विशाळबुद्धे ।
सकळमुनिमानस हृदयवृंदे । उद्यान वाटे आनंदाचे ॥१॥

हे योगिमानसरजनी । पंढरीशा मूळपीठणी ।
पुंडलिकाचे आराध्य स्वामिणी । उभी अससी विटेवरी ॥२॥

सौम्य दिससी परी नीटक । बहुत ठक चित्तचालक ।
भक्तमानसभावहारक । छिनाल सुकृत उरों नेदीं ॥३॥

पहा कैसी बकासमान । नासाग्रभागीं दृष्टी देऊन ।
कोणी म्हणेल गरीबावाण । चांगुलपण मिरवीतसे ॥४॥

परी ही अंतरीची खुण । नरहरि मालू एकचि जाणे ।
भक्तीविषयीं लंपट वासना । मनामाजी हुटहुटी ॥५॥

सुकर्म हृदया घालूनि हात । युक्तिप्रयुक्ती काढूनि घेत ।
पुढें पुढें होऊनि कार्यार्थ । आपुले त्या संपादी ॥६॥

पहा दामाजीचें दायधन । गटकन गिळिलें अभिलाषून ।
कंगालवृत्ती सोंग धरुन । देव महार झाला असे ॥७॥

नरहरि सबळ सुवर्णकर्म । तयाच्या विषयीं वरिला काम ।
भांडावें तों जन्मोजन्म । शिवमौळी राहातसे ॥८॥

कुब्जादादुला वांकुडातिकुडा । नाहीं म्हणे तिला झाला पुंडा ।
वृदां पुरुषही जाडा । स्मशानवस्ती केलीसे ॥९॥

ठकवोनि मारिला काळयवन । सोळा सहस्त्र दादुला होऊन ।
शेवटीं न पावे समाधान । ब्रह्मस्थिती वरिलीसे ॥१०॥

चक्षुगोचर होत जें जें । तें मागूं शके अति निर्ल्लज्जें ।
सुदामाचें पृथुक खाजे । कोरडें न म्हणे सहसाही ॥११॥

काय वरिला मृत्यु दुकाळानें । द्रौपदीची खाय भाजीपानें ।
हात वोडवूनि लाजिरवाणें । मिटक्या मारुनि भक्षीतसे ॥१२॥

शबरीचीं बोरें उच्छिष्ट पाहून । न म्हणे भक्षी मन लावून ।
चोखियाचा पदार्थ गोड पाहून । र्हनदासहित सारीतसे ॥१३॥

नामा बाळ ठकवूनि त्वरित । नैवेद्य भक्षित हातोहात ।
तस्मात् किती दुर्गुणांत । सद्गुणांतें आणावे ॥१४॥

असो ऐसे परम ठकणी । येऊनि बैसली ग्रंथश्रेणी ।
मम चित्तातें समूळ घेऊनि । पायांपासीं ठेवीतसे ॥१५॥

असो तिचे वरदेंकरुन । श्रोते ऐका आतां कथन ।
श्रीमच्छिंद्र योगी पूर्ण । हिंगळाकारणीं संचरला ॥१६॥

मागिल अध्यायीं कथन । मच्छिंद्र मारुतीचे युद्ध होऊन ।
शेवटीं प्रीति विनटून । हिंगळाख्यस्थाना पावले ॥१७॥

ती ज्वाळामुखी भगवती । महाप्रदीप्त आदिशक्ति ।
तेथें जाऊनि द्वाराप्रती । मच्छिंद्रनाथ पोचलें ॥१८॥

तंव तें द्वार पाहतां क्षितीं । उंच बाहु सार्धशत ।
औरस चौरस षडशत । विराजलेसें द्वार तें ॥१९॥

तें द्वारीं प्रचंड । अष्टाभैरव महाधेंड ।
त्यांनीं नाथपंथ पाहुनि वितंड । चित्तांत कामना उदेली ॥२०॥

नागपत्रअश्र्वत्थठायीं । मच्छिंद्रनाथ हा गोसावी ।
नेमाचरणीं विद्याप्रवाहीं । प्रसन्न केलें देवातें ॥२१॥

तरी शाबरीविद्याकवित । येणें केलें वरदस्थित ।
तपीं तें प्रांजळ कायस्थ । केवीं झालें तें पाहूं ॥२२॥

ऐसा काम धरुनि पोटीं । युद्धरीतीच्या सुखालोटीं ।
अष्टही भैरव एकथाटीं । प्रत्यक्ष झालें द्वारातें ॥२३॥

अंगें नेमूनि संन्यासरुपा । देहपंकजा दावूनि तद्रुपा ।
म्हणती महाराजा योगदीपा । कोठें जासी तें सांग ॥२४॥

येरु म्हणे शक्तिदर्शन । घेणें उदेलें अंतःकरण ।
तरी तुम्ही आहांत संन्यासधाम । तुम्हां जाणें आहे कां ॥२५॥

तंव ते म्हणती जोगिया ऐक । आम्ही येथेंचि स्थायिक ।
भोगवतीकाजा वरदायक । द्वारपाळ म्हणवितों ॥२६॥

तरी येथें कामनास्थित । दर्शनार्थ कोणी येत ।
तरी पापपुण्य पुसोनि त्याप्रत । मार्गापरी योजितसों ॥२७॥

अगा पुमांसा प्राणी शब्दरचनें । दिसून येतां चित्तकामनें ।
त्या प्रसादूनि अंबादर्शनें । सिद्ध करितो महाराजा ॥२८॥

आणि पापकलह अर्थ धूर्जटी । आमुतें दिसूनी येता दृष्टी ।
त्यासी मागें परतवूनि राहटी । तो पुरुष दर्शनासी मिरवेना ॥२९॥

तस्मात् वागोत्तराचे देठी । प्रसाद मिरवला हो शेवटीं ।
तरी त्वत्कामना उदेली पोटीं । अंबा दर्शनीं मिरवावें ॥३०॥

तरी महाराजा योगद्रुमा । पापपुण्यांचा झाडा आम्हां ।
दर्शवोनि दर्शन कामा । स्वस्थ करीं रतिसुखा ॥३१॥

अंतरी आला अर्थकंदर्प । येथें करितां कांही लोप ।
तरी संचार करितां द्वारमाप । मध्यें अटक महाराजा ॥३२॥

द्वार सांकडे होते अतिसान । गुंते करितां अनृत भाषण ।
मग त्यातें मागें ओढून । पूर्ण शिक्षा दावितों ॥३३॥

तस्मात् तुमची कर्मराहटी । झाली जैसी महींपाठीं ।
तींतें दर्शवूनि वाग्दिवटीं । दर्शनातें दर्शिजे ॥३४॥

येरु म्हणे द्वारस्थ बापा । आम्ही नेणों पुण्यपापा ।
कर्मसुकर्म अर्थकंदर्पा । ईश्र्वरी अर्थी केले असे ॥३५॥

जैसेया लहराभास । उभय नातळे त्या सुखास ।
हर्ष दरारा सावधपणास । ठायीं ठायीं मुरतसे ॥३६॥

तो नौका सरितातोयी जात । दों थडीं रुख दिसती पळत ।
दों थडींचा बा एक साक्षिवंत । रुखा पळ नेणेचि ॥३७॥

कीं तो व्यक्त बहू घटक्षितीं । अंतरदिवटा बहु गभस्ती ।
परी त्याची सदा दीप्ती । नयनीं मिरवे महाराजा ॥३८॥

तुटूनि नीतिपुण्यदुमा । आम्ही नेणों पाउली उगमा ।
तंव ते म्हणती नरेंद्रोत्तमा । बोल बोलसी हे काय ॥३९॥

जगीं जन्मोदय देह धरिल्या पोटीं । कर्माकर्म उभे राहटी ।
मिरवले हे प्रपंचहाटीं । पदार्थसवें हे दोन्ही ॥४०॥

तरी बा तयाच्या गृहकपाटीं । ना तळपे ना मिरवे शक्ती ।
तरी आतां लोपूनि कर्माप्रती । अर्थ तुझा सरेना ॥४१॥

जैसें वेचिल्यावांचूनि धन । ना तळे कदा हाटींचे कण ।
तरी कर्माकर्म जल्पल्याविण । अर्थ तुझा सरेना ॥४२॥

तरी प्रांजळवचनप्रवाहीं । कासरिता मिरविल्याही ।
तेणें दर्शनें अंबापायीं । संगमातें मिरवेल ॥४३॥

नातरी गौण धरुनि पोटीं । वदतां अर्थ न लाधे जेठी ।
प्रांजळ वद कीं शेवटीं । फिरुनि जाशील माघारा ॥४४॥

तुवां प्रांजळ वदल्याविण । करुं न देऊं तुझें गमन ।
बहुचावटी जल्पल्यान । शिक्षा पावसी येथें तूं ॥४५॥

ऐसें ऐकतां मच्छिंद्रनाथ । म्हणे शासनीं उदेला आदित्यसुत ।
तेथें तुमची शक्ति अद्भुत । केवीं वर्णूं मशक हो ॥४६॥

जो महाप्रलय भद्ररुद्र । जो ग्रासूनि बैसला मुखचंद्र ।
तेथें तुमची कथा महींद्र । काय असे मशक हो ॥४७॥

ऐसी ऐकतां मच्छिंद्रगोष्टी । परम क्रोधाची झाली दाटी ।
मग ते अष्टभैरव थाटी । एकदांचि उठावले ॥४८॥

जैसें अपार विधानथाटी । अबळां सांडूनि उबलाकोटी ।
प्रदीप्त होऊनि सांगे गोष्टी । महाखगीं जाऊनियां ॥४९॥

तन्न्यायें अष्टभैरव । मांडिते झाले युद्धपर्व ।
कोणी त्रिशूळ परशु गांडीव । टणत्कारिलें ते समयीं ॥५०॥

तो परजोनि असिलता । मुद्गलगुरु ज्या परमकठिणता ।
अंकुश बरची मांडू अस्ता । चक्रें चालती उद्देशें ॥५१॥

गदा दारुकायंत्र अचाट । भाले गुप्ती कुठार बोथट ।
ऐशीं शस्त्रें तीव्र अचाट । करीं कवळूनि उठावले ॥५२॥

तें पाहूनि मच्छिंद्रनाथ । भस्मझोळीं वोपिला हस्त ।
जय जय श्रीगुरुराजदत्त । म्हणूनि भस्म करीं कवळूनि ॥५३॥

दाही दिशा मंत्रगौरव । विभूती चर्चूनि आपुला भाव ।
म्हणे मित्रावरुणदेव । सिद्ध असोत मम काजा ॥५४॥

अश्र्विनी वरुण अग्नि वात । धरामरादि वज्रनाथ ।
गण गंधर्व तरंगिणीवत् । सिद्ध असोत आम्हांतें ॥५५॥

बुद्धिसिद्धि योगी अपार । ब्रह्मांडांत नांदणार ।
त्या सर्वांतें नमस्कार । साह्य असोत आमुतें ॥५६॥

ऐसी जल्पूनि मंत्रशक्ती । प्रेरिता दृढ झाली विभूती ।
युद्धसमारंभ क्षितीं । आमंत्रिलें सर्वासी ॥५७॥

मग वज्रपंजर प्रयोगभूती । धरास्त्रें नेमूनि शक्रदैवतीं ।
मंत्रप्रयोग सबळशक्ती । भाळीं विभूती चर्चीतसे ॥५८॥

तेणें शरीर वज्राहून । ते समयीं झाले अतिकठिण ।
मग म्हणे मच्छिंद्रनाथ पूर्ण । कार्य साधा आपुलें ॥५९॥

यावयातें कराल आळदुजस । तरी मातृपितृशपथेस ।
गुरु धिक्कारुनि निर्बळ यश । मुखा काळें कराल कीं ॥६०॥

मग जिणें संदेहरुपी । मिरविणें येथे मम कंदर्पी ।
उडी सांडूनि कोरडे कूपीं । प्राण त्यजावा हें बरेंच ॥६१॥

ऐसी ऐकतां वज्रवाणी । पेटला सबळ जेवीं अग्नी ।
मग शस्त्रें शिखा नाथविधानीं । कवळूं पाहती ग्रासावया ॥६२॥

जे अष्टभैरव भद्रकाळ । शस्त्रें सोडिती उतावेळ ।
म्हणे येथें यांचा काळ । चिताभस्मीं मेळवा ॥६३॥

मग नाथशरीरा लक्षूनि अष्ट । शस्त्रें प्रेरिती प्रहार अनिष्ट ।
त्रिशूळ फरश ते नीट । दणाणीत अंगातें ॥६४॥

अंकुश परज गूर्ज मुद्गर । मांडू गदा भालचक्र ।
गुंफी खंजीर बरची असिल । सबळ प्रहारें भेदिती ॥६५ ॥

परी तो शस्त्रें मच्छिंद्रनाथ । तृणप्राय सकळ मानीत ।
शस्त्रवृष्टी घन वर्षत । मच्छिंद्र पर्वत झालासे ॥६६॥

ऐसें होतां ते अवसरीं । निर्विघ्न दिसती ते शस्त्र ।
मग परम कोपें गांडीवास्त्र । सज्ज करिते पैं झाले ॥६७॥

एकीं निर्मिला वातशर । दुजीं निर्मिला कामास्त्र तीव्र ।
तिजे निर्मिले वासव अस्त्र । महाशक्ती आगळी ते ॥६८॥

चौथीं योजिले नागास्त्रबंधन । जे महातक्षकाहूनि दारुण ।
पांचवें ब्रह्मास्त्र प्रवीण । शापादपि विराजे ॥६९॥

सहावें रुद्रास्त्र प्रळयकाळ । कीं भक्षूं पाहे ब्रह्मांड सकळ ।
सातवें दानवास्त्र सबळ । असंख्य राक्षस मिरवती ॥७०॥

आठवें कृतांतास्त्र कठिण । प्रेरितां पावती मृत्यु काळ नाम ।
प्रचंड हस्तपाश कवळून । असंख्य स्थितीं मिरविती ॥७१॥

ऐसे योजूनि शरार्णव । मांडिते झाले प्रळयपर्व ।
शस्त्रासी मंत्रगौरव । दैवताशक्ती आराधिल्या ॥७२॥

ऐसे योजूनि गांडीवा गुणी । प्रेरिते झाले अष्टही क्षणीं ।
मग ते अस्त्र भ्रमतां गगनीं । प्रळयकाळ वोढवला ॥७३॥

वातास्त्राची प्रळयगती । महापर्वत स्वर्गपंथी ।
वायुचक्रीं भ्रमण करिती । अर्की कार्पास जेउता ॥७४॥

कामास्त्र परम कठिण । उर्वशीचें चांगुलपण ।
अन्य दारा करवीत गमन । मच्छिंद्रजती ये कृती ॥७५॥

त्याही परम सुंदर खाणी । पाहतां काममूर्छनीं ।
देच दानव मानव ध्यानीं । जपी तपी लागती ॥७६॥

वासवशक्ती अतिप्रौढी । तेज प्रवेशतां पडे ब्रह्मांडीं ।
मित्रता पाहूनि घालणें उडी । उरली नाहीं मागुतीं ॥७७॥

ती शक्ती होता प्रगट । शब्द करी कडकडाट ।
तेणें उचलूं पाहे ब्रह्मांडपीठ । धराकंप दाटला ॥७८॥

शेष दचकला आपुले मनीं । उंचावीतसे ग्रीवा मूर्धनी ।
कूर्म पृष्टा सरसावूनी । भयें कांपे चळचळां ॥७९॥

वराह उंचावोनि दंत । म्हणे धरा होती रसा व्यक्त ।
दिग्गज भयभीतचित्त । सैरा धांवती दशदिशां ॥८०॥

अस्त्रें नोहे प्रळय अचाट । कीं प्रळयरुद्राचा हळहळाट ।
विमानयानीं पाहे सुभट । त्या पळतां समजेना ॥८१॥

तेज पाहतां सत्य अद्भुत । गंधर्व झाले मूर्छागत ।
तार तारांगण होत । चंद्र लपवी मुखातें ॥८२॥

सूर्य वरुणा करी दाटी । म्हणे राहें खगापोटीं ।
वेगीं प्रळय जेठी । जगामाजी मिरवला ॥८३॥

शिव झाला भयातुर । रक्षा कपाटें गिरिकंदर ।
ऐसा प्रळय होतां अपार । ठायीं ठायीं पडताती ॥८४॥

त्यांत नागास्त्र विषवल्लीसरणी । प्रगटतां विषाची प्रेरणी ।
अघटित तेथें जाहली करणी । आली विषाची मूर्छना ॥८५॥

होतां जलशापादिक । त्यांत प्रवेशला रुद्रास्त्र पावक ।
तो क्षणें जाळूं पाहें सकळिक । ग्रासीन म्हणे ब्रह्मांड ॥८६॥

त्यातें साह्यार्थ दानवास्त्र झालें । भयानक बहुधा रक्षक धांवले ।
तैशांत काळास्त्र परम शिरलें । प्राण हरुं लोकांचा ॥८७॥

ऐसी प्रळयाची होतां मांडणी । मच्छिंद्र देखतां नयनीं ।
मग नव अस्त्रशक्तिमंत्र जपूनी । विभूतीतें सोडीतसे ॥८८॥

तेणें अस्त्रविचक्षणीं । कैसे ऐका प्रतापखाणी ।
वातअस्त्राचे पुढे जाऊनी । पर्वतास्त्र विराजलें ॥८९॥

यावरी कामास्त्रापुढें जाऊनी । संचरले अस्त्र विरक्त धडपडूनी ।
तेणें कामास्त्र बापुडें होऊनी । पाठी देऊनि पळतसे ॥९०॥

वासवशक्ति अतिदारुण । तियेचें पुढें झाले मोहन ।
तेणें महंता गेली पळून । वासवशक्तीची सर्वस्वें ॥९१॥

नागास्त्राचे पडिपाडीं । खगेंदास्त्र घाली उडी ।
सकळ नागाची जुपडी । दाढेखाली रगडी तें ॥९२॥

यावरी ब्रह्मास्त्र प्रळयानळ । यास्तव अस्त्र उरों नेदी केवळ ।
शांति वरुण वाचे सफळ । आशीर्वचन नाथातें ॥९३॥

यावरी रुद्रास्त्र उरों नेदी केवळ । तयापुढें धाडिलें कार्तिकेयास्त्र बाळ ।
येतांचि सर्व अंग झाले शीतळ । कोप शांताब्धींत बुडाला ॥९४॥

दानवास्त्रा नाहीं मिती । त्याची मच्छिंद्राचें देवास्त्र करी शांती ।
सकळ त्यातें पाहूनि जाती । अंतरिक्षस्थानीं आपुल्या ॥९५॥

यावरी काळास्त्र गहन । तेणे संजीवनी अस्त्र पुढें पाहून ।
मागोमागें पाश घेऊन । निर्लज्जपणें पळताती ॥९६॥

ऐशी अष्टांची अष्टनिवृत्ती । करुनि पावली सकळ शांति ।
यावरी जें अस्त्र उरलें नववे मिती । तयाची ख्याती परिसावी ॥९७॥

तें वातास्त्र अर्कप्रचंड । प्रवेश करितां भैरवपिंड ।
तेणें विकळ झालें अष्टधेंड । चलनवलन विसरले ॥९८॥

प्रथम वासव शक्ति प्रगट होतां । दणाणा उठला ब्रह्मांडीं समस्तां ।
तो प्रळयनाद अंबा ऐकता । परिचारिका धाडीतसे ॥९९॥

त्या परिचारिका एकएकाकिनी । कोटी चामुंडा लावण्यखाणी ।
शंखिनी डंखिनी योगिनी । जळदेवता पातल्या ॥१००॥

चंडा रंडा मुंडा कुंडा । मंडा वंडा आणि वितंडा ।
ऐशा वर्णिल्या किती तोंडा । अष्टराष्ट्री धांविन्नला ॥१०१॥

परी पूर्वी पांचसाती । समाचारा आल्या असती ।
त्यानीं पाहुनि प्रळयगती । सकळ समुदाय तो आणिला ॥१०२॥

त्याही चामुंडा तीव्र थोर । शस्त्रास्त्रीं करिती मार ।
परी तो सुभट मच्छिंद्र । निवारीत अस्त्राने ॥१०३॥

असो वातास्त्रआकर्षणीं । अष्टभैरव गेले क्षीण होऊनी ।
प्राण विकळ देह धरणीं । निचेष्टित पडियेले ॥१०४॥

यावरी एक क्षणीं चामुंडाभार । तयांचा कैसा झाला विचार ।
भुलीक मोहनास्त्र । कामशरीं योजिलें ॥१०५॥

तंव तें अस्त्र प्राबल्यवंत । सर्वांच्या संचरले देहीं गुप्त ।
तेंणें क्षणैक होऊन मूर्छित । पिशाचासमान भ्रमताती ॥१०६॥

कोणी वाद्यें घेऊनि नाचती । कोणी उगीच टाळ्या पिटिती ।
कोणी खगीं तंद्री लाविती । कोणी हंसती गदगदां ॥१०७॥

कोणी म्हणती विमान आलें । कोणी उभ्याच डोलती डोले ।
कोणी धांवती महीं पाउलें । पळतां उलथोनि पडताती ॥१०८॥

कोणी उगेचि स्फुंदोनि रडती । कोणी गोंधळी गायन करिती ।
कोणी रानोरान भ्रमती । आई बया म्हणोनि ॥१०९॥

कोणी लोळती धुळींत । कोणी मृत्तिका उधळीत ।
कोणी उदो उदो म्हणत । कोणी रडतां पडताती ॥११०॥

कोणी निचेष्टित पडतां धरणीं । मक्षिका गोंगाट करिती वदनी ।
कोणी उग्याच शिव्या देऊनी । विवाद करिताती नेपुरें ॥१११॥

कोणी भेटती दाटती प्रेमे । कोणी काष्ठांचे उभवूनी सप्रेमें ।
नाना खेळ स्त्रिया उगमें । पुरुषनांवीं होताती ॥११२॥

कोणी फेडूनि नेसतें वसन । वृक्षा नेसविती गुंडाळून ।
कोणी कवळूनि करीं पाषाण । स्तनपान करिती त्या ॥११३॥

कोणी काढूनि चोळी चिंधोटी । त्याची नेसती लंगोटी ।
अंगा चर्चूनि भस्मचिमुटी । भोपळा नरोटी कवळूनियां ॥११४॥

कोणी ऊर्ध्व करोनि हस्त । अलख म्हणोनि भिक्षा मागत ।
कोणी शृंगार काढूनि निश्र्चित । पाषाणांतें लेवविलें ॥११५॥

ऐसा होता चमत्कार । त्यांत काय करी नाथ मच्छिंद्र ।
विद्यागौरवी प्रहर । तयामाजी संचरवीं ॥११६॥

तें अस्त्र चपळ सबळवंत । वसनें आसडूनि त्वरित ।
नेऊनियां गगनपंथे । अंबरातें मिरविलीं ॥११७॥

मग त्या सकळ नग्न होऊनी । नृत्य करिती सकळ अवनीं ।
त्याही सकळ आणि मच्छिंद्रमुनी । मायास्त्रातें जल्पतसे ॥११८॥

तेणेंकरुनि अपार पुरुष । सर्वभूषणीं महादक्ष ।
निर्मूनियां नाथ प्रत्यक्ष । समोर संचार करवीतसे ॥११९॥

ऐसी करुनि दृढ राहटी । स्मरणास्त्र जल्पलें होटी ।
तेणेंकरुनि सर्व गोरटी । देहाप्रती पातल्या ॥१२०॥

देहस्मरणीं होतां स्थित । आपण आपणाकडे पहात ।
तो नग्नशरीरी केश मुक्त । परम लज्जित मग त्या झाल्या ॥१२१॥

भोवतें पाहती दृष्टी करुनी । तों अपार पुरुष देखिले नयनीं ।
तेणें फारच लज्जित होऊनी । पळती सैराट नग्नचि ॥१२२॥

तों पळतपळत सहज नयनीं । भैरव पाहिले अनवस्थान ।
कंठी उरलासे प्राण । रुधिर अवनीं सांडतसे ॥१२३॥

आणिक पाहिलें नेत्रश्र्वेतीं । मग पळूनि गेल्या जेथें भगवती ।
अंबिका पाहूनि नग्न समस्ती । आश्र्चर्य चित्तीं करीतसे ॥१२४॥

म्हणे कां वो ऐसे केलें । कोणी तुम्हांतें नागविलें ।
येरी म्हणती सुकृत संपले । म्हणूनि अवस्था हे झाली ॥१२५॥

माय वो माय जोगी आला । कोणीकडोनि जाणों आम्ही त्याला ।
तेणे करुनि अवस्था आम्हांला । प्राण घेतला भैरवांचा ॥१२६॥

आतां जननी काय उरलें । तुम्ही स्वस्थान सोडा वहिलें ।
नातरी दशा पूर्ण पावाल । आम्हां दिसतें जननीये ॥१२७॥

भैरवांसारिखे वीर धुरंधर । तयांचा प्राण कंठावर ।
उरला असे बरावा विचार । आम्हांलागीं दिसेना ॥१२८॥

तो जोगी नव्हे मायाजननी । सुप्त प्रसवला दुसरा तरणी ।
पूर्वभयाची आतां मांडणी । जगामाजी मिरवेना ॥१२९॥

की एकादश प्रळयरुद्र । एकच शरीरीं मिरवले भद्र ।
देवदानव नक्षत्र चंद्र ।  आम्हां वाटलें ग्रासितो ॥१३०॥

कीं माये प्रळयविजेच्या स्थानास । आजीच आली धरुनि यास ।
आप तेज मही वायु आकाश । ग्रासील ऐसें वाटतसे ॥१३१॥

तरी आतां वेगीं माये । या स्थानातें आंचवावे ।
कोणे प्रकारें वांचवावें । जीवित्व आपुलें जननीये ॥१३२॥

ऐसें बोलूनी भयभीत । कंपायमान बावर्याु होत ।
कोणी बोलतां चांचरा घेत । आला आला म्हणोनि ॥१३३॥

ऐसी दीक्षामाय भवानी । पाहूनि आश्र्चर्य करी मनीं ।
मग स्वचित्तांत पाहे शोधूनी । कोण कोणाचा कोणता ॥१३४॥

तंव तो महाराज कविनारायण । उपरिचर वसूच प्रियनंदन ।
मच्छिंद्रनामें अवतार धरुन । जगामाजीं मिरवला ॥१३५॥

ऐसें आणूनी स्वचित्तांत । मग सकळांलागी वसनें देत ।
पुढें घालूनि अबला समस्त । बाहेर आली जगत्त्रयजननी ॥१३६॥

मग मच्छिंद्रापाशीं येऊनि त्वरित । बहु प्रेमानें हृदयीं धरीत ।ढूनि
तेंणें पाहूनि जगन्मातेते । चरणावरी लोटला ॥१३७॥

मग घेऊनि अंकी मच्छिंद्रनाथ । म्हणे बा प्रताप केला बहुत ।
तरी भैरव प्राणरहित । झाले सावध करीं त्यांसी ॥१३८॥

ऐसें ऐकोनि अंबिका वाणी । प्रसन्न झाली चित्तभवानी ।
मग अस्त्रविद्या वाताकर्षणीं । काढुनि घेतली ते समयीं ॥१३९॥

जैसे दुग्धामाजी तोय । काढुनि घेत हंस समयीं ।
तेवीं वाताकर्षण अस्त्र सदयी । काढूनि घेत तो नाथ ॥१४०॥

कीं पंचाक्षरी कौशलेप्रती । मही मांदुसे काढूनि घेती ।
तन्न्यायें विद्याशक्ती । काढूनि घेत तो नाथ ॥१४१॥

किंवा स्वबुद्धिविचक्षण । कार्य असतां परस्वाधीन ।
तें युक्तिप्रयुक्तीं घेती करुन । प्राज्ञ बळें आपुलालें ॥१४२॥

असो ऐसे दृष्टांत बोलें । येरीकडे भैरव सावध झाले ।
चलनवलन सर्व संचरलें । जैसे तैसें शरीर ॥१४३॥

मग झाल्या विचक्षणीं । दिशा पाहती दृष्टीकरुनी ।
तों जगन्माता अंकी घेऊनि । मच्छिंद्रातें बैसली ॥१४४॥

मग ते अष्ट भैरव वीर । येते झाले अंबिकेसमोर ।
म्हणती अंबे प्रताप थोर । मच्छिंद्रानें पै केला ॥१४५॥

आम्ही याची युद्धमांडणी । घेऊं सकळ परीक्षाकडसणी ।
मग नागपत्रअश्र्वत्थाहुनी । कथा वदले अंबेतें ॥१४६॥

नागअश्र्वत्थाहूनि ऐकतां गोष्टी । माता म्हणे हा धन्य धूर्जटी ।
मग मच्छिंद्रास म्हणे माझे दृष्टीं । प्रताप कांही दावीं कां ॥१४७॥

जैसे पयामाजी तोय । शोषूनि घेत हंस पय ।
तेवीं आतां युद्धसंदेह । काढूनि दावीं चक्षूतें ॥१४८॥

यावरी बोले मच्छिंद्रनाथ । कैसी दावूं कोणत्या अर्थ ।
माता म्हणे हा पर्वत । आकाशातें मिरवीं कीं ॥१४९॥

मिरवेल परी जेथील तेथ । पुन्हां ठेवी मूर्तिमंत ।
ऐसें ऐकतां मच्छिंद्रनाथ । करीं कवळी भस्मातें ॥१५०॥

मग वायुअस्त्र फणिदैवत । मंत्रजल्पें केले युक्त ।
पर्वतीं फेकितां भस्म होत । उदयवातचि जो झाला ॥१५१॥

यात मौळीं कद्रुनंदन । पर्वत मौळी शीघ्र वाहून ।
वातचक्रीं करी भ्रमण । चंडरथासमान कीं ॥१५२॥

त्यातें उलधावया शक्ती । अंबा पाहे आपुल्या चित्तीं ।
परी शेषमौळींची पर्वतमाती । दृढ असे ढळेना ॥१५३॥

मग मनीं म्हणे हा धन्य नाथ । जेणे ऐक्य केला पर्वत वात ।
शत्रु समरीं ऐक्य चित्त । मिरविलाही हें धन्य ॥१५४॥

पर्वत पूर्ण वातावरी । तो वात मिरवी घेऊनि शिरीं ।
जैसा मत्स्यकोदरीं । येवोनिया दडाला ॥१५५॥

 कीं व्याघ्रअजानांदवटी । नांदविले एका पेटीं ।
कीं उरग उरगारी सांगती गोष्टी । प्रेमभावें मिरवूनियां ॥१५६॥

तन्न्याये मच्छिंद्रें केले । धन्य सद्विद्येचें धाम रचिलें ।
मग कुरवाळूनि म्हणे वहिलें । पर्वतातें उतरी कां ॥१५७॥

मग मच्छिंद्रे वात आकर्षून । ठायींच्या ठायीं नग उतरुन ।
ठेवूनि अंबेचे समाधान । सद्विद्येनें पैं केलें ॥१५८॥

यावरी नाथ आणि भगवती । गेले अंबिकास्थानाप्रती ।
तेथें राहूनि तीन रात्री । पुसूनियां चालिले ॥१५९॥

मग अंबा प्रसन्न होऊन । अस्त्रे दिधलीं त्यातें दोन ।
स्पर्शास्त्र अस्त्र भिन्न । प्रसादातें निवेदिलें ॥१६०॥

असो ऐसा प्रसाद घेऊन । निघता झाला मातेसी नमून ।
बारामल्हारांचा मार्ग धरुन । जाता झाला तो नाथ ॥१६१॥

पुढें बारामल्हारांचें कथन । श्रोतियां सांगे धुंडीनंदन ।
नरहरि मालू नामाभिधान । जगामाजीं मिरवे तो ॥१६२॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । चतुर्थोध्याय गोड हा ॥१६३॥

श्रीक्रुष्णार्पणमस्तु ॥ श्रीनवनाथभक्तिसार चतुर्थोध्याय संपूर्ण ॥


