श्रीगणेशाय नमः ॥

जयजयाजी जगत्पाळका । जगत्पते वैकुंठनायका ।
जगत्सृजका यदुकुळटिळका । भक्तसखा तूं होसी ॥१॥

निखिलजीवन निर्विकारा । विवेकरत्नवैरागरा ।
शुद्धसत्वगुणगंभीरा । रुक्मिणीवरदा दीनबंधो ॥२॥

हे कृपार्णवा पंढरीनाथा । पुढें बोलवीं भक्तिसारग्रंथा ।
मागिले अध्यायीं अनाथनाथा । जन्म चौरंगीचा करविला ॥३॥

करविला परी त्याचें कथन । राहिलें तें ग्रंथी लेखन ।
आतां करवीं जगज्जीवन । पुढें वैखरीं बैसूनियां ॥४॥

तरी गताध्यायीं सापत्नमाता । लोटली तीतें कामसरिता ।
परी कृष्णागर प्राज्ञिक सुता । बळेंचि नेलें पाचारुनि ॥५॥

करुनी जननीचा धिक्कारु । सदना गेला होता कृष्णागरु ।
येरी सखी जीवापारु । पाचारिली होती कीं ॥६॥

तिये सांगूनि सकळ वृतान्त । प्राणघातासी झाली होती उदित ।
परी ती सखी प्रज्ञावंत । देत मसलत तियेसी ॥७॥

म्हणे बाई वो भुजावंती । ईश्र्वरकरणी प्रारब्धगती ।
जैसी असेल पुढती । घडूनि येईल भिऊं नको ॥८॥

परी तूतें सांगेन हित कांहीं । तैसेंचि करीं धरुनि जीवीं ।
नको कष्ट मानूं आपुले देहीं । शयन शयनीं करीं आतां ॥९॥

शयन शयनीं केलिया पूर्ण । राव येईल पारधीहून ।
आल्या सेवील तुझें सदन । परी तूं उठूं नको कीं ॥१०॥

मग तो राव पुसेल तूतें । तंव तूं सोंग दावीं शोकाकुलते ।
रुदन करुनि वदें रायातें । प्राणरहित होय मी ॥११॥

आतां काय ठेवूनि प्राण । झालें नाहीं अब्रूरक्षण ।
ऐसें बोलतां राव वचन । पुढें तुजसी पुसेल ॥१२॥

पुसतां वदें कीं प्रांजळवंत । कृष्णागर तुमचा सुत ।
कामुक होऊनि मम नदनांत । स्पर्शावया धांवला ॥१३॥

धांवला परी यत्नेंकरुन । बळें दिधला मागें लोटून ।
ऐसें होतां अनुचित प्राण । कैसा ठेवूं महाराजा ॥१४॥

ऐशापरी आराधूनि युक्तीं । क्रोध उपजवीं रायाचित्तीं ।
क्रोधवश झालिया राय नृपती । कलहें मुला सोडील कीं ॥१५॥

मग तो कदा ना म्हणे सुत । त्वरें करील प्राणरहित ।
मग तूं सदनीं आनंदभरित । सुखलाभातें सेवीं कां ॥१६॥

अंगी विषतरुचा कोंब चांग । खुडूनि टाकिल्यानें मार्ग ।
मग तया विषाचा शरीरीं लाग । कोठूनि होईल जननीये ॥१७॥

आधीं ठेंचिल्या उरगमुख । मग कैंचें मिरवेल विषदुःख ।
कंटकीं धरिल्या वृश्र्चिक । वेदनेतें मिरवेना ॥१८॥

कीं वन्हि असतां धूम्राकार । वरी सांडावें लगबगें नीर ।
मग धांव सदनापार । घेत नाहीं जननीये ॥१९॥

तरी कृष्णागराचा वसवसा (हुरहुर) । तव हृदयीं मिरवे स्वबाळफांसा ।
तरी राया सांगूनि ऐशिया लेशा । दुःखसरिता लोटवीं ॥२०॥

तरी त्या उदकाचें आधीं वळण । दुःखसरिते बांधावें बंधन ।
बंधन बांधिल्या सजीवपणें । सुखें पुढें मिरवीं कां ॥२१॥

ऐसें सांगूनि ती युवती । गेली आपुल्या सदनाप्रती ।
येरीकडे भुजावंती । कनकमंचकीं पहुडली ॥२२॥

त्यजूनि अन्नोदक स्नान । कैंचे श्रृंगार कुंकुमलेण ।
सर्व उपचारांतें त्यजून । विन्मुख तईं पहुडली ॥२३॥

तों येरीकडे शशांगर । पारधी खेळूनि काननभर ।
चिंताब्धीची फोडूनि लहर । सदना तदा जातसे ॥२४॥

नाना गजरें यंत्रस्थित । चमूअब्धीचा लोट लोटीत ।
क्षेत्रपातीं पूर्ण भरित । चमूतोयें तेधवां ॥२५॥

यावरी राव तो पूर्ण ज्ञानी । संचार करी आपुले सदनीं ।
दृष्टीसमोर न देखतां राणी । परिचारिके विचारीतसे ॥२६॥

म्हणे कोठें आहे भुजावंती । सन्मुख कां न आली पारधीप्रती ।
आजि चुकुर होऊनि चित्तीं । निंबलोणा नातळी ते ॥२७॥

रायातें बोलती परिचारिका । हे महाराजा सद्विवेका ।
आजि राणी कवण दुःखा । दुखावली कळेना ॥२८॥

तेणेंकरुनि शयनपाटीं । निजली आहे होऊनि कष्टी ।
होतांचि शब्द कर्णपुटीं । सदनामाजी संचरला ॥२९॥

तों ती मंचकीं भुजावंती । राव देखूनि बोले युक्ती ।
म्हणे कां हो कवण अर्थीं । शयन केलें जिवलगे ॥३०॥

परी तईं उत्तरा न दे ती । कांहींच न बोले रायाप्रती ।
जीवन आणूनि नेत्रपातीं । अश्रु ढाळी ढळढळां ॥३१॥

तें पाहूनियां राव दयाळ । चित्तीं दाटला मोहें केवळ ।
मंचकीं बैसे उतावेळ । हृदयीं धरी कांतेतें ॥३२॥

अश्रुधारा नेत्रपातीं । राव पुसी स्वयें हस्तीं ।
चुंबन घेऊनि लालननीतीं । अंकावरी बैसवीतसे ॥३३॥

अंकीं बैसवोनि स्वदारारत्न । हेम जडावया करी यत्न ।
राव कोंदणीं हाटकप्रयत्न । अर्थरत्ना जोडीतसे ॥३४॥

म्हणे सखये सुखसरिते । कोठूनि भेदले गढोळ चित्तीं ।
दुःखघनाचा वर्षाव अमित । कोणें केला तो सांग ॥३५॥

मी राव महीचा भूप । मी बोलणारा दर्पसर्प ।
ऐशा व्याघ्राचा करोनि लोप । दिधलें माप दुःखाचें ॥३६॥

तरी ती कवण पुरुष नारी । तूतें अन्य झाली भारी ।
तरी मातें बोलूनि वैखरीं । निमित्तमात्र दावीं कां ॥३७॥

अगे सहज दिटवा होत (पाहिलें असतां) । दावीन त्यातें अर्कसुत (यम) ।
या बोलाची सहज भ्रांत । मानूं नको जिवलगे ॥३८॥

अगे प्रिय तूं मातें अससी । कोण गांजील उद्देशीं ।
हरिबाळातें (सिंहाच्या छाव्यास) जंबुकलेशीं ॥३९॥

अगे मशकाचेनि पाडा । धडकें उतरे गिरीचा कडा ।
कीं रामरक्षे भूतवडा । रक्षणिया बैसतसे ॥४०॥

तेवीं तूं माझी पट्टराणी । कोण घालूं शके काचणी ।
नाम दर्शवीं प्रांजलपणीं । मग उर्वी न ठेवीं तयातें ॥४१॥

ऐसें ऐकतां राववचन । हृदयीं तोषलीं अर्थाअर्थी सघन ।
म्हणे महाराजा तव नंदन । भ्रष्टबुद्धीं व्यापिला ॥४२॥

आपण गेलिया पारधीसी । एकान्त पाहूनि मम उद्देशीं ।
येथें येऊनि स्मरलेशीं (काम विव्हळ) । हस्त माझा धरियेला ॥४३॥

धरिला परी निर्दयवंतें । कामें ओढिता झाला हस्त ।
म्हणे चलावें एकांतांत । सुखसंवाद भोगावया ॥४४॥

मग म्यां पाहूनि कामिकवृत्ती । हात आसडूनि घेतला निगुतीं ।
भयार्थ मानूनि आपुले चित्तीं । सदनामाजी पावलें ॥४५॥

पळतां कोण झाली स्थिती । उलथूनि पडलें महीवरती ।
परी म्यां धरुनि तैशीच शक्ती । आड कवाड पैं केले ॥४६॥

मग तो छलबलत्वहीन । होऊनि पाहे आपुलें सदन ।
तस्मात् आतां आपुला प्राण । ठेवीत नाहीं महाराजा ॥४७॥

भलतैसिया गरळातें । घेऊनि करीन प्राण मुक्त ।
परी धैर्य वरिलें तुम्हांकरिता । तुमचा मुखेंदु पहावा ॥४८॥

मज वाटलें पारधीचे कानन । अति तीव्र कर्कश भयाण ।
त्यांतूनि तुम्ही जीवंतपणें । कैसे याल वाटलें ॥४९॥

ऐसेपरी धुसधुसीत । संचार होतां हृदयांत ।
म्हणोनि महाराजा येथपर्यंत । प्राण देहीं रक्षियेले ॥५०॥

ऐसें बोलतां भुजावंती । परम क्रोधावला नृपती ।
परी क्रोध नव्हे क्षितीं । वडवानलचि पेटला ॥५२॥

वडवानल तरी कैसा । शिखा मिरवी अंबरलेशा ।
सुतरत्नालागीं कैसा । ग्रासूं पाहे क्षणांत ॥५३॥

मग तैसाचि येऊनि सदनाबाह्ये । आरक्त नेत्रीं भंवता पाहे ।
म्हणे कोणी तरी येथें आहे । पुढें यावें माझिया ॥५४॥


तंव ते भृत्य धांवत येती । भृत्य नव्हे ते कृतान्त दिसती ।
राव वरुनि क्रोधरीतीं । स्वतां त्यांतें लोटीतसे ॥५५॥

म्हणे भृत्य हो याचि पावलीं । जाऊनि मम सुताची करा होळी ।
अथवा बंधन हस्तवेली । खंडोनियां टाकाव्या ॥५६॥

ऐसें बोले नृपनाथ । दूत धांवती वाताकृत ।
सदन वेढूनि राजसुत । मृत्युमहीं नेलासे ॥५७॥

परी ते सेवक ज्ञानखाणी । पुनः जाती राजांगणीं ।
म्हणती महाराजा मृत्युभुवनीं । कृष्णागरु पैं नेला ॥५८॥

राव क्रोधें तयां पहात । म्हणे हस्तपादांतें करा खंडित ।
पुनः येवोनि सांगत । धांवधांवोनि रायातें ॥५९॥

तरी रायाचा कोपानळ । कदा न होय शीतळ ।
पुनः पाहोनि दूतमेळ । तीच आज्ञा आज्ञापी ॥६०॥

परी ते भृत्य देहस्थितीं । म्हणती हा स्वामी राजसुत ।
यासी वधितां काय अनर्थ । कैसा होईल कळेना ॥६१॥

ऐसे संदेहें भयस्थित । पुनः जाती राजांगणांत ।
परी तो राव अति संतप्त । तीच आज्ञा अज्ञापी ॥६२॥

मग ते दूत निष्ठूरपणीं । चौरंग आणिती कनककोंदणीं ।
तयालागीं बैसवोनी । कार्यावर्तीं वहिवटले ॥६३॥

शुद्ध चर्हासटें बांधोनि हस्त । तदा नेत कृष्णागरातें ।
म्हणती बंधसिद्ध केले हस्त । खंडविखंड करावया ॥६४॥

परी कृष्णागर चव्हाटां नेला । हा वृत्तान्त सकळ ग्रामांत कळला ।
मग चुंगारचुंगार (लोकांचे थवेच्या थवे) मेळा । विलोकावया धांवती ॥६५॥

येरीकडे राजांगणीं । मिळाले थोर प्राज्ञी ।
परी नृपतीचा क्रोधाग्नि पाहूनी । बोलों न शकती कदाचित ॥६६॥

तरी वृत्तीचा क्रोधानळ । लोकबोलाचें सुभद्रजळ ।
प्राशनें भेणें उतावेळ । धांव मागें घेतसे ॥६७॥

येरीकडे चव्हाटेंसी । कनकचौरंगीं राजसुतासी ।
दूतीं बैसवोनि हस्तपादांसी । योजिते झाले छेदावया ॥६८॥

शस्त्र करुनियां नग्न त्वरित । एकें घायाळ केले हस्त ।
तैसेचि झाले चरण व्यक्त । भग्न होईनि पडियेला ॥६९॥

एकचि आकांत वर्तला तेथें । कोणी कोणा न विचारी जेथें  ।
पाहूनि सकळ संग्रामातें । भयभीत संपूर्ण ॥७०॥

उपरी योजूनि पदें निगुतीं । तीक्ष्णधारा शस्त्रें हाणिती ।
तिंहीं एका धायें क्षितीं । पदकमलें पडियेलीं ॥७१॥

मग रुधिराचा भडभडाट । महीं लोटला अपार लोट ।
जेवीं युवतीकुंकुममळवट । तेवीं धारा शोभली ॥७२॥

परी राव तो कृष्णागर । मूर्च्छेनें व्यापूनि तीव्र ।
कनकासनीं चौरंगावर । उलथोनियां पडियेला ॥७३॥

प्राण होऊनि कासावीस । मुखावरी दाटला फेंस ।
उपरी कोरड पडली मुखास । श्र्वेत नयन पैं केले ॥७४॥

मग तें दुःख पाहूनि लोक । दुःखानें करिती महाशोक ।
अहा कृष्णागरा सारिखें माणिक । व्यर्थ रायें भंगिलें ॥७५॥

एक म्हणती म्हातारपणीं । राव चळला आहे प्राज्ञी ।
ऐसा पुत्र लावण्यखाणी । नष्ट केला पदवीचा ॥७६॥

तरी राजा परम भ्रष्ट । झाला आहे निर्दय नष्ट ।
आतां येथें राहतां उत्कृष्ट । योग्य कांहीं दिसेना ॥७७॥

सहज प्रपंचाचे पाउलीं । पडतसे आड पाउली ।
परी रायें हृदयीं क्षमा न केली । घात करील कधीं तो ॥७८॥

अहा एकुलता एक बाळ । त्यावरी पाखडिला क्रोधानळ ।
मग प्रजान्याया कैसा शीतळ । वृद्धराव राहील हा ॥७९॥

एक म्हणे राजनीती । तैशीच आहे सर्व क्षितीं ।
गृहीं दाविली क्रोधसंपत्ती । धाक पडेल प्रजेतें ॥८०॥

एक म्हणे भ्रष्ट कृष्णागर । कुबुद्धि धरिली मातेवर ।
तैं शिक्षा पावला साक्षात्कार । राया दोष न लागेचि ॥८१॥

गौपीडक व्याघ्र असला । तरी कां मारु नये त्याला ।
तरी रायानें धर्म पाळिला । लोभ धरिला नाहीं की ॥८२॥

वृश्र्चिक होतां दृष्टीव्यक्त । तरी कां करुं नये प्राणान्त ।
दुष्ट आहे कीं घुसघुसीत । मारुं नये कीं त्याला ॥८३॥

ऐशा नानापरी युक्तीं । तर्कवितर्क जग बोलती ।
अपार मेळा चव्हाट्याप्रती । मिळाला असे लोकांचा ॥८४॥

त्यांत सहजासहज गमन । गोरक्ष मच्छिंद्र उभय जाण ।
करीत आले चव्हाटेकारणें । तों अपार मेळा देखिला ॥८५॥

सोडूनि गर्भाद्रिपर्वतातें । न्यावें भेटीसी मच्छिंद्रातें ।
घेऊनि जातां गोरक्षनाथ । आले होते त्याठायीं ॥८६॥

आले परी सहजचालीं । नगरदीक्षेची कामना फिरली ।
म्हणोनि पाहतां व्यवहारपाउलीं । येवोनि तेथें धडकले ॥८७॥

धडकले परी अपार मेळ । पाहूनि त्यांत संचरले गौरबाळ ।
तो कृष्णागर होऊनि विकळ । कनकचौरंगीं पडियेला ॥८८॥

मग मच्छिंद्रातें पाचारुन । दाविता झाला गौरनंदन ।
जळचरसुतें पाहून । परम चित्तीं द्रवलासे ॥८९॥

परी त्याचा अन्याय काय । लोकांपाशीं पुसो जाय ।
क्षण स्थिर करुनि हृदय । करणी विलोकी बाळाची ॥९०॥

तों सहज अंतरीं दृष्टी करितां । त्या समजली तयाची माता ।
आणि कृष्णागरासी वरता । अवतारदक्ष आढळला ॥९१॥

ऐसा शोध शोधिल्या चित्तीं । मग क्रोधें दाटले तपोगभस्ती ।
म्हणे अहो हे रांड शक्ती । प्रविष्ट झाली लोकांत ॥९२॥

परी तो आहे मूर्ख राय । चित्तीं योजितां न ये न्याय ।
बाळावरी तिनें घाय । कोपशस्त्रीं योजिला ॥९३॥

तरी ऐसा बुद्धिभ्रष्ट । विषयलोभी अति वरिष्ठ ।
महीं नसावा महाभ्रष्ट । महीभार आगळा ॥९४॥

लागूनि कांतेच्या बुद्धिसंगतीं । बाळालागीं केली आर्ती ।
तस्मात् राव विषयभक्ती । ठेवूं नये महीसी ॥९५॥

ऐसें चित्तीं धरुनि तेथून । उभय निघाले मंडळांतून ।
मग गोरक्षा सकळ खूण । निवेदिली रायाची ॥९६॥

सकळ गोरक्षा निवेदन होतां । तोही आपुल्या हृदयीं पाहतां ।
पाहूनि म्हणे गुरुनाथा । याचें नांव रंगातें आणावें ॥९७॥


कृष्णागर तो चौरंगीं व्यक्त । म्हणोनि चौरंगीं बोलला नितांत ।
कृष्णागर हें नाम महींत । नाहीं म्हणोन वदलासे ॥९८॥

आणि हस्तपादादि सकळ । एका चौरंगीं झाले सकळ ।
म्हणोनि चौरंगी गौरबाळ । सहजस्थितीं वदलासे ॥९९॥

असो गोरक्ष मच्छिंद्रातें । म्हणे राजसदना जाऊं त्वरितें ।
मागूनि घ्यावें चौरंगातें । नाथपंथीं मिरवावया ॥१००॥


मच्छिंद्र म्हणे कर्मशासन । रावराणींतें दुःख दावून ।
मग न्यावा शिवनंदन । नाथपंथी मिरवावया ॥१०१॥

गोरक्ष म्हणे नोहे ऐसें । नेऊं आधीं चौरगांस ।
पूर्णपणीं नाथपंथास । विद्यार्णव करावा ॥१०२॥

मग तयाचेचि हातीं । रायासी दावावी प्रतापशक्ती ।
आणि त्या रांडे चामुंडेप्रती । ओपणें तें ओपावें ॥१०३॥

तरी आतां सौम्य उपचार । राया करुं वागुत्तर ।
मागूनि घ्या स्नेहपरिवार । चौरंगीतें महाराजा ॥१०४॥

ऐसी गोरक्ष बोलतां वाणी । अवश्य म्हणे मच्छिंद्रमुनी ।
मग उभयतां राजसदनीं । प्रविष्ट जाहले महाराजा ॥१०५॥

पुढें धाडूनि द्वाररक्षक । श्रुत करविलें नांव दोंदिक ।
कीं मच्छिंद्र गोरक्षक तपोनायक । भेटीसी येती महाराजा ॥१०६॥

रायें ऐकोनि ऐसें नाम । मनीं उचंबळे भावार्थ प्रेम ।
मनांत म्हणे योगद्रुम । वंद्य असती हरिहरां ॥१०७॥

परी मम दैवार्णवा सुफळबोध । मच्छिंद्रकृपेचा वोळला मेघ ।
ऐसे म्हणूनि लागवेग । कनकासन सांडिलें ॥१०८॥

सम्यक सामोरा होऊनि नृपती । दृष्टीं देखतां मच्छिंद्रजती ।
भाळ ठेवूनि चरणांवरती । आलिंगीतसे प्रेमानें ॥१०९॥

म्हणे महाराजा अज्ञानभंगा । अज्ञानपतिता बोधिली गंगा ।
वळूनि धीर पावल्या संगा । कुशब्दपाप नाशील ॥११०॥

ऐसें म्हणोनि राव पुढती । नमिता झाला गोरक्षाप्रती ।
भाळ ठेवूनि चरणांवरती । सभेस्थानीं आणिलें ॥१११॥

बैसवूनि कनकासनीं । षोडशोपचारें पूजिले मुनी ।
उपरी उभय जोडूनि पाणी । उभा राहिला सन्मुख ॥११२॥

म्हणे महाराजा योगद्रुमा । तुमचे चरणीं असे मम प्रेमा ।
दर्शन दिधलें भक्तिउगमा । मम अभक्ताकारणें ॥११३॥

तरी आतां कमशक्तीं । वेध कोणता सांगा जती ।
जेवीं ऋतुकाल द्रुमाप्रती । फळें येतील तैशींच ॥११४॥

तरी चिच्छक्तिउल्हासपणें । अर्थ दावा मजकारण ।
ते त्यावरी कामना पावन । तुष्ट होईल महाराजा ॥११५॥

ऐसें बोलतां नरेंद्रपाळ । मच्छिंद्रचित्तद्रुमाचें फळ ।
शब्दचातुर्यलापिका रसाळ । चौरंगभावीं निघालें ॥११६॥

म्हणे महाराजा नरेंद्रोत्तमा । एक काम वेधला आम्हां ।
आजि तुमच्या कौंडण्यग्रामा । शासनीं बाळ विलोकिला ॥११७॥

राया तिष्ठतां तव कोपाग्न । तयाचे हस्तपाद केले भग्न ।
तो तरी तुमचा अन्यायी उत्तम । आम्हांलागीं ओपावा ॥११८॥

राव ऐशी ऐकूनि मात । हृदयीं गदगदोनि हांसत ।
म्हणे महाराजा योगी समर्थ । काय त्या कराल नेवोनी ॥११९॥

म्हणाल करील सेवाभक्ती । तरी भग्न झाला पदहस्तीं ।
तरी त्या पंथ गमाया शक्ती । कांहींएक दिसेना ॥१२०॥

तुम्हीच वाहोनियां आपुल्या स्कंधीं । वागवाल कीं कृपानिधी ।
तो स्वामी तुम्ही सेवकबुद्धी । आचराल कीं महाराजा ॥१२१॥

यावरी बोले मच्छिंद्रनाथ । तो सत्यपणें शक्त कीं अशक्त ।
इतुकें वद कीं आमुचें अर्थ । कासया तूं पाहासी ॥१२२॥

ऐसें बोलतां मच्छिंद्रजती । अवश्य म्हणे शशांगर नृपती ।
घेऊनि जावें आवडल्या चित्तीं । सिद्धसंकल्प महाराजा ॥१२३॥

ऐसें बोलतां धरापाळ । उठोनि आले तत्काळ ।
परोपकारी अति कनवाळ । चौरंगापाशीं पातले ॥१२४॥

कनकचौरंगी रुधिरयुक्त । तैसाचि उचलिला महीभुवसुत ।
नेऊनि आपुले शिबिरांत । हस्तपाद तळविलें ॥१२५॥

येथें श्रोते कल्पना घेती । निर्जीवासी सजीव करिती जती ।
तेणें चौरंगीहस्तपादांप्रती । स्नेहकढयीं कां तळविलें ॥१२६॥

निर्जीव पुतळा नृत्य करीत । तेथें मिरवले गहिनीनाथ ।
मग हस्तपादानिमित्त । काय अशक्य झालें तें ॥१२७॥

तरी कवि म्हणे पुढील कारण । होतें म्हणोनि मच्छिंद्रानें ।
लोहकढयीं द्विमूर्धानें । स्नेहीं तळले पदहस्त ॥१२८॥

तूर्त करोनि दुःखाचें शमन । पुढें पहा म्हणती नेमानेम ।
सुधेसमान उत्तमोत्तम । फळा मिरवूं ययासी ॥१२९॥

ऐसा विचार करुनि चित्तीं । तळों लागले पदहस्ती ।
मग तेथें राहोनि एक राती । पुढें गमती महाराजा ॥१३०॥

चौरंगी स्कंधीं वाहून । मार्ग क्रमीतसे गौरनंदन ।
मग ग्राम पाहूनि निघून । बद्रिकाश्रमीं पातले ॥१३१॥

शीघ्र जावोनि शिवालयांत । भावें वंदिला उमाकांत ।
उपरी चौरंगी ठेवूनि तेथ । काननांत संचरले ॥१३२॥

काननीं हिंडतां तेथ पाहीं । तों एक गव्हर (गुहा) देखिलें महीं ।
देखतां विसवती तयाठायीं । गुहागृहामाझारीं ॥१३३॥

तंव तें गव्हर परम गोमट । पाहूं बोलती प्रताप सुभट ।
म्हणती चौरंगीनिश्र्चयतुळवट । येथें कसून पहावा ॥१३४॥

पाहावें तरी कैसे रीती । मग काय करिते झाले जती ।
एक शिळा विस्तीर्ण शक्ती । गोरक्षनाथें आणिली ॥१३५॥

आणिली परी गुहागृहांत । उचलोनि वरल्या जमिनींत ।
शस्त्र अस्त्र जल्पूनि तेथें । अंधारव्यक्त केलेंसे ॥१३६॥

ऐसें कृत्य करुनि तेथें । पुन्हां परतोनि आले नाथ ।
स्कंधीं वाहूनि चौरंगीतें । परतूनि गेले त्या ठायीं ॥१३७॥

तेव्हां गृहद्वारासमीप । तरु एक होता विशाळरुप ।
तयाखालीं प्रतापदीप । सांवलींत बैसले ॥१३८॥

बैसले परी गोरक्षासी । मच्छिंद्र म्हणे भावउद्देशीं ।
त्वां अनुग्रह चौरंगासी । याचि ठायीं ओपावा ॥१३९॥

ऐेसें बोलतां मच्छिंद्रनाथ । गोरक्ष वदतसे उत्तरातें ।
मम अनुग्रह तपाश्रिता । लाभ होतसे महाराजा ॥१४०॥

तरी चौरंगीचें अनुष्ठान । पूर्णस्वरुपीं मी पाहीन ।
मग प्रसन्न चित्तें देईन । अनुग्रह महाराजा ॥१४१॥

ऐसें बोलतां वरदउक्ती । मच्छिंद्र म्हणे बरवी नीती ।
तरी याचि ठायीं चौरंगीप्रती । तपालागीं स्थापावें ॥१४२॥

ऐसें म्हणोनि गोरक्षासी । पुसता झाला चौरंगासी ।
हे बाळा तूं पूर्ण तपासी । बैसतोसी कीं या ठाया ॥१४३॥

यावरी बोले चौरंगनाथ । मी मान्य तुमचें कर्तव्यांत ।
जेथें ठेवाल राहीन तेथ । सांगाल करीन तैसेंचि ॥१४४॥

परी एक मागणें आहे येथें । तुम्हीं जावें कोण्या देशातें ।
परी प्रतिदिनीं माझा हेत । कूर्मदृष्टीं रक्षावा ॥१४५॥

इतुकें मातें दिधल्या दान । सकळांत माझें कल्याण ।
दिवसानुदिवस माझें स्मरण । तव धवळारीं पाळावें ॥१४६॥

तुम्हांसी होतां माझें स्मरण । त्या कृपें होईल माझें पोषण ।
जैसें कूर्म दृष्टीकरुन । बाळालागीं पोषीतसे ॥१४७॥

ऐसें बोलतां चौरंगनाथ । उभय झाले तोषवंत ।
मग उचलोनि गुहागृहांत । चौरंगीतें ठेविलें ॥१४८॥

ठेविलें तरी त्यासी सांगती । बा रे ऊर्ध्व करी कां दृष्टीप्रती ।
शिळा सुटक दिसे क्षितीं । पडेल वरती तुज राया ॥१४९॥

परी आपुले प्रसादेंकरुन । तूतें देतों एक वरदान ।
कीं दृष्टी याजवरुन । काढूं नको कदापि ॥१५०॥

जरी दृष्टी किंचित चुकुर । होतां पडेल अंगावर ।
मग प्राण सोडूनि जाईल शरीर । चूर्ण होशील रांगोळी ॥१५१॥

मग पुढील कार्य साधेपर्यंत । सकळ राहिले नरदेहांत ।
तरी जतन करुनि शरीरांत । हित आपुलें जोडीं कां ॥१५२॥

मग एक मंत्र सांगूनि कानीं । म्हणे करीं याची सदा घोकणी ।
येणेंचि सर्व तपालागुनी । प्राप्त होशील पाडसा ॥१५३॥

मग गोरक्ष जाऊनि उत्तम फळातें । तया सामोरें आणूनि ठेवीत ।
म्हणे हें फल भक्षूनि निश्र्चितें । पूर्ण तपा आचरीं कां ॥१५४॥

परी आणिक राया तूतें । दृष्टी रक्षावी जीवित्वनिमित्तें ।
मंत्र जपावा तपोअर्थें । फळें भक्षावीं क्षुधेसी ॥१५५॥

ऐसी त्रिविधा गोष्टी तूतें । सांगितली परी रक्षीं जीवातें ।
तों आम्ही लवकरी करुनि तीर्थांतें । तुजपासीं येऊं कीं ॥१५६॥

ऐसें सांगूनि चौरंगासी । बाहेर निघे गोरक्षेंसीं ।
शिळा लावूनि गुहाद्वारासीं । बंधन केलें दृष्टोत्तर ॥१५७॥

याउपरांतीं तपाचार शक्ती । चामुंडा स्मरला आपुले चित्तीं ।
तंव त्या स्मरतां येऊनि क्षितीं । गोरक्षातें भेटल्या ॥१५८॥

म्हणती महाराजा योगोत्तमा । कामना उदेली कोण तुम्हां ।
तैसाचि अर्थ सांगूनि आम्हां । स्वार्थालागीं मिरविजे ॥१५९॥

येरी म्हणे वो शुभाननी । मम प्राण आहे या स्थानीं ।
तरी तयाच्या क्षुधेलागुनी  । नित्य फळें ओपावीं ॥१६०॥

आणावीं परी गुप्तार्थ । फळे ठेवावीं त्या नकळत ।
शिळे उचलूनि जावें त्वरित । नित्य फळें ओपावीं ॥१६१॥

ऐसें सांगूनि चामुंडेसी । चालते झाले तीर्थवासीं ।
सहज चालीं चालतां महीसी । गिरनारपर्वतीं पोचले ॥१६२॥

येरीकडे चामुंडा सकळ । उत्तम आणूनि देती फळें ।
शिळा उचलूनि उतावेळ । काननांत सांडिती ॥१६३॥

सांडिती परी कैसे रीतीं । गुप्त सेवा करुनि जाती ।
परी चौरंगी महाजती । शिळाभयें दाटला ॥१६४॥

मनांत म्हणे गुरुवचन । कीं शिळा घेईल तुझा प्राण ।
म्हणोनि दृष्टीं याकारण । अखंडित रक्षावें ॥१६५॥

ऐसी भावना आणूनि चित्तीं । दृष्टी ठेवी शिळेप्रती ।
मुखीं नाम मंत्रउक्ती । आराधीत सर्वदा ॥१६६॥

परी त्या शिळेच्या भयेंकरुन । खाऊं विसरला फळाकारण ।
चिंचित वायूचें होतां गमन । तोचि आहार करीतसे ॥१६७॥

शिळेवरती सदा दृष्टी । परी उर्ध्वभागीं ओपिला दृष्टी ।
अंग हालवेना महीपाठीं । अर्थ कांहीं चालेना ॥१६८॥

जरी करावें चलनवलन । नेणों दृष्टीसी चुकुरपण ।
आलिया शिळा घेईल प्राण । म्हणोनि न हाले ठायातें ॥१६९॥

फळ जरी चांचपूनि घ्यावें हातीं । नेणों तिकडे जाय अवचितीं ।
चित्त गेलिया इंद्रियें समस्तीं । तयामागें धांवती ॥१७०॥

मग चित्त बुद्धि अंतःकरण । हीं तों ऐक्य असती तिघें जण ।
फळ स्पर्शितां भावनेकरुन । भ्रष्ट होतील सर्वस्वें ॥१७१॥

मग मंत्ररुपें स्मरणशक्ती । आबुद्ध वरील माझी मती ।
म्हणोनि सांडिले फळप्राप्ती । योगाहूनि लक्षीतसे ॥१७२॥

ऐसी उभयतां कांचणी करुन । आटत चालिले रुधिरप्राण ।
परी तें रुधिर मांस भक्षून । आटत आहे तंव सत्य ॥१७३॥

रुधिर मांसालागूनि भक्षीत । भक्षूनि उदकमय करीत ।
शेवटीं चित्तासी हरीत । भक्षण करीतसे नित्यशः ॥१७४॥

चित्ता आटिलें सकळ रुधिर । पैं शरीर उरलें अस्थिपंजर ।
वरी उगवली त्वचात्यावर । गवसणीपरी विराजे ॥१७५॥

जोंवरी शरीरीं असे प्राण । तोंवरी अस्थि त्वचा घ्राण ।
प्राण भंगल्या भंग जाण । सर्वत्रांसी माहिती ॥१७६॥

नाडी त्वचा अस्थि । चौरंगी उरल्या देहाप्रती ।
सूक्ष्म शरीरीं आपण भूतीं । त्रासूनियां पळाले ॥१७७॥

मग तो देह काष्ठासमान । बोलारहित चलनवलनहीन ।
ऐसें पाहूनि बाळ तान्हें । वारुळ वरी रचियेलें ॥१७८॥

मग तितुक्या दृष्टी हरल्याप्रती । मुखीं ध्वनि मंत्रशक्ती ।
तितुकें उरे मग निश्र्चितीं । जिकडे तिकडे झालीसे ॥१७९॥

ऐसेपरी चौरंगीतें । झालें आहे निजदेहातें ।
यावरी पुढील स्वार्थें । पुढिले अध्यायीं ऐका ते ॥१८०॥

तरि हा ग्रंथ नवरत्नहार । आणि वैडूर्य स्वतेजापर ।
तुम्हां श्रोतिया श्रृगांर । धुंडीसुत अर्पीतसे ॥१८१॥

नरहरिवंश मालूतें । मालू नरहरीचा शरणागत ।
तो हा भक्तिपूर्वक ग्रंथ । श्रोतियांतें संकल्पिला ॥१८२॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत श्रोते चतुर । एकत्रिंधत्तमाध्याय गोड हा ॥१८३॥

श्रीकृष्णार्पणमस्तु ॥ शुभं भवतु ॥ श्रीरस्तु ॥

॥ श्रीनवनाथभक्तिसार एकत्रिंधत्तमाध्याय संपूर्ण ॥

