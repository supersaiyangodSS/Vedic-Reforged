श्रीगणेशाय नमः ॥

रुक्मिणीवरा कमलकांता । चाणूरमर्दना वसुदेवसुता ।
कंसारी तूं जगत्राता । वासुदेव जगदीशा ॥१॥

शेषशायी हलधरभ्राता । भावप्रिया सुरदर्शनदर्शिता ।
द्रौपदीलज्जारक्षणकर्ता । पाठिराखा मिरविसी ॥२॥

जैसा पांडवांचा पा १ठिराखा । तैसा मिरविसी मम दोंदिका ।
भक्तिसारग्रंथकौतुका । वाग्वरदा म्हणविसी ॥३॥

मागिले अध्यायीं विरहस्थिती । लाधली गाढत्वें भर्तरीप्रती ।
पिंगलेकरितां स्मशानक्षितीं । पू्र्ण तप आचरला ॥४॥

तया क्लेशाचे उद्देशीं । मित्रावरुणी दत्तापाशीं ।
श्रुत करुनि स्वस्थानासी । येऊनियां पोहोंचला ॥५॥

इतुकी कथा सिंहावलोकनीं । चित्तीं धरावी श्रोतेजनीं ।
यापरी पुढें ग्रंथमांडणीं । सिद्ध अवधानीं असावें ॥६॥

असो गर्भाद्रींत मच्छिंद्रनाथ । ठेवूनि गोरक्ष करावया तीर्थ ।
महीलागीं भ्रमत । गिरनाराप्रती पातला ॥७॥

तेथे भेटोनि दत्तात्रेयासी । भावे नमिलें प्रेमराशीं ।
श्रीदत्तें धरोनि हृदयासी । आनंदानें उचंबळला ॥८॥

श्रीकरपद्दें मुखमंडन । गोरक्षाचें कुरवाळूनि वदन ।तरी
निकट बैसविला हस्त धरोन । अलाई बलाई घेतसे ॥९॥

मोहितवाणीं पुसतसे त्यातें । म्हणे कोठें रे मच्छिंद्रनाथ ।
तूं सोडोनि निरपेक्ष त्याते । महीलागीं भ्रमतोसी ॥१०॥

येरु सांगे पुन्हा नमोन । गर्भाद्रिपर्वतीं मच्छिंद्रनंदन ।
राहिलासे स्वसुखेंकरुन । जपजाप्यातें योजूनियां ॥११॥

मुहूर्तपूर्ण स्वसुखासी । लाविलें असे तीर्थस्थानासी ।
मग मी नानातीर्थ उद्देशीं । करीत आलों परियेसा ॥१२॥

ऐसा वदोनि वृत्तांत । याउपरी बोले अत्रिसुत ।
वत्सा कार्य लागलें मातें । त्या कार्यातें संपादीं ॥१३॥

तरी म्हणसी कार्य कवण । भर्तरी मम अनुग्रही नंदन ।
तो स्वकांतेकरिता स्मशान । द्वादश संवत्सर सेवीतसे ॥१४॥

अन्नोदकाचा त्याग करुन । सेवोनि आहे तृणपर्ण ।
कांता कांता चिंतन करुन । द्वादश वर्षें बैसला ॥१५॥

तरी तुवां जावोनि तेथें । सावध करीं युक्तीप्रयुक्तीं ।
सकळ दावीं अशाश्र्वत । आपुलें पंथीं मिरवावें ॥१६॥

त्यासी मीं अनुग्रह जेव्हां दिधला । तेव्हांचि गुंतविला संकल्पाला ।
कीं सोडूनि वैभवपंथाला । नाथपंथीं मिरवेन मी ॥१७॥

तरी तया बोलासी जाण । दिवस लोटूनि गेले पूर्ण ।
मग जन्मापासूनि सकळ कथन । भर्तरीच्या सांगीतलें ॥१८॥

समुच्चयगोष्ट ऐकूनि कथन । मान तुकावी गोरक्षनंदन ।
म्हणे महाराजा तव कृपेनें । कार्य सत्य करीन हें ॥१९॥

तंव आज्ञा यापरी मातें असतां । मग भर्तरीलोहातें आणीन कनकता ।
ही अशक्य नसे मातें वार्ता । अर्थ घडला सहजचि ॥२०॥

हे महाराजा तूं कृपाघन । वर्षलासी मम देहाकारण ।
तैं भर्तरीतरुतें ज्ञानकण । अनायासें करणेंचि ॥२१॥

तव कृपा जवळी असतां । मग भर्तरीक्षुधेची कामवार्ता ।
ही अशक्य नसे मातें करीतां । तृप्त सिद्धीतें भिनवाया ॥२२॥

कीं तव कामकल्पतरु । मम चित्तांगणीं पावला विस्तारु ।
येथें भर्तरीहीनत्वाविचारु । दरिद्रातें उरेना ॥२३॥

तरी आतां बोलतों प्रमाण । कार्य आपुलें करुनि देईन ।
ऐसें म्हणोनि वंदोनि चरण । शीघ्रगती निघाला ॥२४॥

व्यानअस्त्र जपोनि होटीं । भाळीं चर्चिली भस्मचिमुटी ।
मग व्यानमंत्रे महीपाठीं । गमन करुं निघाला ॥२५॥

लवता डोळ्याचें पातें । क्षणें आला अवंतिकेप्रत ।
पन्नास योजनें निमिषांत क्षितींत । लंघोनियां पातला ॥२६॥

तों गोरक्ष येतां स्मशानानिकट । दुरोनि पाहे भर्तरी नीट ।
तों सर्वांग दिसे अति कृशवट । अस्थिगत प्राण देखिला ॥२७॥

मुखीं तितुकीच सहजध्वनी । म्हणे हे राम बरवी केली करणी ।
आम्हां उभयतांची तुटी करोनी । पिंगला नेली जवळिके ॥२८॥

ऐसी सहजध्वनि ऐकोन । पाहूनि तयाचे कृशपण ।
परम चित्तीं हळहळोन । चकचकाव मानीतसे ॥२९॥

चित्तीं म्हणे अहा कठिण । राव आचरे परम निर्वाण ।
अस्थिमय राहिला प्राण । त्वचा व्यक्त होऊनियां ॥३०॥

तरी ऐसा विरह जयासी । बाणलाहे पूर्ण मानसीं ।
तों वरपांगीं वाग्वरासी । कदाकाळीं मानीना ॥३१॥

तरी यातें आम्ही जें बोलूं । तें तें सकळ होय फोलूं ।
जैसा क्षुधेला वेळूं । पळवा तेथें मिरवेना ॥३२॥

जैसा खापरासी परीस भेटे । व्यर्थ होय यत्नपाठ ।
तेवीं बोधितां बोध अचाट । व्यर्थपणीं मिरवेल ॥३३॥

कीं हिमगतरु अपार विपिनीं । त्यांत मैलागरु स्थापिला वनीं ।
तयासुगंधलिप्त दुर्गंध वनीं । कदाकाळीं चालेना ॥३४॥

कीं शर्करेचे आळीपाळीं । शकावणाच्या (कडू वृंदावनाच्या) वेष्टिल्या वेली ।
परी त्या कटुत्वपणा सकळीं । मधुरपणा मिरवेना ॥३५॥

कीं चतुराननाचे हस्तकमळीं । जन्मभर स्थापिलें दरिद्र भाळीं ।
तें व्यवसायेंकरुनि नव्हाळी । कदाकाळीं चालेना ॥३६॥

तरी आतां विचार येतां । योजावा कांहीं बोधरहिता ।
ज्यातें जैसी कामना स्थिति । तैसी स्थिति वर्तावी ॥३७॥

कीं श्र्वपुच्छा चक्रवेढा । नीट होण्या यत्न पाडा ।
तेवीं राव झाला वेडा । शब्दबोध चालेना ॥३८॥

जैसा जो तैसाचि होतां स्थित । मग संतोष मिरवे चित्त ।
संतोष मिरवल्या कार्य प्राप्त । घडोनि येतें सकळिकां ॥३९॥

पहा राम शत्रु दानवां । परी बिभिषण मिरवला भिन्नभावा ।
तेणेंकरुनि स्ववैभवा । भंगूं दिलें नाहींच कीं ॥४०॥

कीं बळिया रायाचें जिणें । त्यासी मिरवला तो वामन ।
मातृशत्रु फरशधर होऊन । तातासमान वहिवटला ॥४१॥

तन्न्यायेंकरुनि येथें । रायासी ओपावें सर्व हित ।
संतोष मिरवोनि अत्रिसुता । कीर्तिध्वज लावावा ॥४२॥

मग जाऊनि अवंतिकेंत । कुल्लाळगृहीं संचार करीत ।
एक गाडगें आणूनि त्यातें । बाटली नाम ठेविलें ॥४३॥

रंग चित्रविचित्र । देऊनि रोगणीं केलें पवित्र ।
मग तें चमकपणीं पात्र । तेजालागीं दर्शवी ॥४४॥

परी अंतरी पात्र कच्चेपणीं । वरी रंग दावी लखलखोनी ।
जेवीं वाढीव ब्रह्मज्ञानीं । परी अंतरीं हिंगो (अगदी टाकाऊ) ॥४५॥

बोलतां ज्ञानी विशेष । कीं प्रत्यक्ष मिळाला स्वरुपास ।
ऐसें भासलें तरी ओंफस । परी अंतरीं हिंगो ॥४६॥

नव तें मडकें कच्चेपणीं । वरी सुढाळ दिसे रंगप्रकरणीं ।
असो गोरक्षनाथ तें घेऊनी । स्मशानवाटिके पोहोंचला ॥४७॥

भर्तरीजवळी येतां । दृष्टीसन्मुख तत्त्वतां ।
ठेंचेचें निमित्त करुनि नाथ । भूमीलागीं पडतसे ॥४८॥

अंग धरणीं देत टाकून । सोंग दावी मूर्च्छापण ।
त्या संधींत बाटली कवळून । बाटलीलागीं न्याहाळी ॥४९॥

असो बाटली गेली फुटोन । मग सोंग मूर्च्छेचें सांवरोन ।
भंवते पाहे विलोकून । बाटली झाली शतचूर्ण ॥५०॥

तंव ती देखिली शतचूर्ण । मग उठता झाला अहा म्हणोन ।
म्हणे माझी माय बहिण । बाटले कैसी फुटलीस तूं ॥५१॥

सकळ मेळवूनि तिचें खापर । शोक करीतसे वारंवार ।
ऊर्द्वशब्दें गहिंवर । लोकांमाजी दाखवी ॥५२॥

म्हणे अहा माझी बाटली । दैवें कैसी फुटोनि गेली ।
आतां ती माझी परम माउली । कोणे रानीं धुंडाळूं ॥५३॥

अहा माय गेलीस सोडोन । आतां तुजसाठीं वेंचीन प्राण ।
अहा विधात्या कैसें घडोन । आणिलें तुवां या ठायीं ॥५४॥

अहा माझी माय बहिण । कैसी गेलीस सोडोनी ।
दाही दिशा मजलागोनी । ओस करोनि गेलीस ॥५५॥

माय गे माय या ठायीं । तूं वांचसी असतीस आपुले देहीं ।
मी पावलों असतों मृत्युप्रवाहीं । त्यांत कल्याण मानितों ॥५६॥

ऐसे शब्द रायें ऐकोन । हास्य करी गदगदोन ।
चित्तीं म्हणे पावलिया मरण । मडक्यासी काय मग करितां ॥५७॥

ऐसी अंदेशा आणोनि चित्तीं । हास्य वारंवार करी नृपती ।
येरीकडे गोरक्ष क्षितीं । आरंबळे अट्टहासें ॥५८॥

धरणीं टाकोनि शरीर । हृदय पिटी उभय करीं ।
अहा बाटली वागुत्तरीं । ऐसें म्हणोनि आरंबळे ॥५९॥

म्हणे तूं गेलीस माय बहिणी । परी माझें आटलें सुदैवपाणी ।
अहा माझा वासरमणी । अस्ताचळा गेलासे ॥६०॥

अहा बाटली माझें धन । कोणें दुर्जनें नेलें हिरावोन ।
अहा बाटले तुझें वदन । एकदां दावीं मजलागीं ॥६१॥

अहा बाटली परम धूर्जटी । कोणीं हिरावली मम अंधाची काठी ।
ऐसें म्हणतसे वाग्वटीं । माय वदन दावीं गे ॥६२॥

ऐसें म्हणोनि दीर्घरुदन । करीत आहे अट्टहासेंकरोन ।
परी राव भर्तरी तें पाहून । चित्तामाजी चाकाटे (आश्र्चर्य करी) ॥६३॥

अहा पिंगला हा पिंगला । ऐसा घोष करीत बैसला ।
परी तें पाहूनि विसरला । मनीं आश्र्चर्य बहु मानी ॥६४॥

म्हणे वेंचितां दमडी अडका । तयासाठीं धरुनि आवांका ।
नाशवंत जाणे सर्व निका । शोक केवीं करीतसे ॥६५॥

ऐसें जल्पूनि चित्तीं । निवांत बैसला तये क्षितीं ।
परी हुडहुडी तरुफलाप्रती । शांतपणें राहीना ॥६६॥

सुशब्दवाक्या अमृतपर । सिंचिता झाला वागुत्तर ।
म्हणे योगिया कां चिंतातुर । शोक करिसी हें सांग ॥६७॥

अरे वेंचिता सापिका कवडी । मडकें येईल पुन्हां आवडी ।
तयांसाठीं शोकपरवडी । करिसी काय हे मूर्खा ॥६८॥

ऐसें उत्तरद्रुमाचें फळ । अर्थीं ओपितां नृपाळ ।
यावरी गोरक्षबाळ । बोलता झाला तयातें ॥६९॥

म्हणे महाराजा नृपाळा । तूं शोक करिसी कवण मेळा ।
तरी दुःखाब्धिशोकजाळा । प्रचीति पाहे आपुली ॥७०॥

तरी अहा पांथस्थ तूं प्रकाम । कंठी लागला जगाचा उगम ।
तरी त्या उभवोनि अनर्थधाम । सुख कैसें नांदेल ॥७१॥

तरी आपणावरुनि नृपती । घ्यावी जगाची अर्थप्रचीती ।
माझी बाटली फुटल्या क्षितीं । दुःख जाणें मी एक ॥७२॥

राव ऐकूनि वागुत्तरा । पुन्हां म्हणतसे ऐकिंजे नरा ।
मम दुःखाचा दृष्टांत खरा । प्रचीतिरुपीं धरिला त्वां ॥७३॥

परी माझी पिंगला राणी । मान पावली जेवीं सौदामिनी ।
हरपली जैसी सौदामिनी । परतोनि कैसी प्राप्त होय ॥७४॥

शतानुशत मडकीं मिळत । प्राप्त करुनि देईन क्षणांत ।
पिंगलेसमान स्त्रीरत्न । कैंचें दुसरे मिळेल ॥७५॥

यावरी गोरक्ष बोले वचन । तुझ्या पिंगला लक्षावधि जाण ।
प्राप्त करीन एक क्षण । परी ऐसी बाटली मिळेना ॥७६॥

ऐसें ऐकूनि नराधिप । म्हणे पिंगलेचे स्वरुप ।
गुनवती गंभीर प्रदीप । लक्षावधि दाविसी ॥७७॥

तरी लक्षावधि पिंगला मातें । आतांचि दाखविं सद्गुरुभरिते ।
तूतें बाटल्या शतानुशतें । सिद्ध करितों या ठाया ॥७८॥

तरी तुझा चमत्कारु । दावीं मातें कल्पतरु ।
जैसा भूषण कृपापरु । गुरुसुत तो गहिंवरला ॥७९॥

तरी बा समान करणी । मातें मिरवेल अंतःकरणीं ।
नातरी ढिसाळ बाटल्यावाणी । परी अर्थ हिंगूच दिसतसे ॥८०॥

जैसें मृगजळाचें पाणी । परी अब्धिसमान वाटे खाणी ।
परी तृषाकोडाचा वासरमणी । अस्ताचळीं पावेना ॥८१॥

कीं शुद्ध ओडंबरी घन (पाणी नसलेले ढग) । स्वर्गींहूनि करी गर्जन ।
परी तोय लेशमान । महीलागीं आतळेना ॥८२॥

कीं काजवा जो तो दिढवा दावी । तरी कां तिमिरास तो आटवी ।
तेवीं बोल फोलप्रवाहीं । मिरवूं नको योगेंद्रा ॥८३॥

ऐसें ऐकतां तयाचें वचन । म्हणे राया नरेंद्रोत्तमा ।
पिंगलाउदय लक्षावधीन । केलिया मज देसील काय ॥८४॥

येरु म्हणे पिंगला नयना । दाविलिया पुरवीत इच्छिली कामना ।
राज्यवैभव सुखसेवना । संकल्पीन तुजलागीं ॥८५॥

ऐसें बोलतां नरेंद्रपाळ । साक्ष कोण म्हणे गोरक्षबाळ ।
येरु म्हणे पंचमंडळ । साक्षभूत असती बा ॥८६॥

आणि अनलादि स्वर्गसविता । जळपाताळ जळमही मान्यता ।
हे साक्ष असती बा देखतां । पशु पक्षी मृगादिक ॥८७॥

जरी मज न घडे बोलासमान । तरी पूर्वज सर्व पावती हीन ।
स्वर्गवासी पावती पतन । नरकवास भोगिती ॥८८॥

आणि शतजन्म रौरवकर । महीं भोगीन वारंवार ।
जरी मी न ओपीं राज्यसंभार । तुजलागीं महाराजा ॥८९॥

ऐसें बोलूनि शपथपूर्वक । पुन्हां बोले शपथदायक ।
म्हणे महाराजा हे तपपाळक । बोलासमान दावीं कीं ॥९०॥

जरी या बोलासमान रहाणी । तूं न दाखविसी मातें नयनीं ।
तरी नरक पावसील सहस्त्रजन्मीं । विहित वाचे अनृतत्वें ॥९१॥

ऐसी राजेंद्र बोले वाणी । सत्यार्थ म्हणतसे योगतरणी ।
मग कामिनीअस्त्र पिंगलानेमीं । प्रयोगातें उच्चारी ॥९२॥

मग सहज करुनि ऊर्ध्व दृष्टी । फेकिता झाला भस्मचिमुटी ।
तंव ते कामिनीअस्त्रापोटीं । स्त्रिया कोटी उतरल्या ॥९३॥

मुख्य पिंगला जी भस्म झाली । तीच अनंत मूर्ति धरुनि उतरली ।
पाठीं पोटीं व्यापिली । सन्मुख उभी राहिली रायाच्या ॥९४॥

राव पाहूनि पिंगलास्वरुप । मोह कामाचा उजळला दीप ।
सकळांसी बैसवोनि आपणासमीप । संसारखुणा पुसतसे ॥९५॥

परी त्या पिंगला सगुणसरिता । सर्व सांगती अचूक वार्ता ।
सांगूनि उपरी बोधअर्था । रायाप्रती बोलती ॥९६॥

म्हणती महाराजा प्राणेश्र्वरा । मम विरहाचें शल्य बैसलें अंतरा ।
परी अशाश्र्वताचा माथां भारा । फुकटपणीं वाहिला ॥९७॥

म्यां चित्तीं करुनि तुमची प्रीती । दाहूनि घेतलें देहाप्रती ।
पुन्हां उदय गोरक्षजतीं । अनंत दृश्य पैं केलें ॥९८॥

केलें तरी तुम्हांभावनीं । मिरवणें मज पुन्हां अवनीं ।
परी शेवटीं मृत्युपणाची काचणी । तुम्हां आम्हां असेचि ॥९९॥

तरी राया महाभोजा । आतां संग सोडूनि माझा ।
मोक्षमहीतळीं ध्वजा । लावोनियां उभारीं ॥१००॥

यापरी माझा काम चित्तीं । वरुनि आचरलां संसारनीती ।
परी मुक्तिमोक्षाची मांदुस हातीं । चढणार नाहीं महाराजा ॥१०१॥

मी पिंगला तुमची कांता । आचार आचरलें पतिव्रता ।
तेणें डौरवोनि श्रीवरें माथा । दिधलें हिता मजलागीं ॥१०२॥

आतां तुमचे सर्व हित । तुम्ही विलोका प्रज्ञावंत ।
मी तुमची दासी तुम्हां संमत । चालूं शकें महाराजा ॥१०३॥

ऐसें वदोनि निवांतपणीं । पिंगला बैसली राव वेष्टोनी ।
परी तो चमत्कार पाहोनी । विस्मय त्यासी वाटला ॥१०४॥

मग धांवूनि गोरक्षचरणीं । लोटूं पाहे दंडवत अवनीं ।
परी सर्वज्ञ गोरक्ष धरुनि पाणी । रायाप्रती बोलतसे ॥१०५॥

हे महाराज महीपाळ । माझा गुरु जो मच्छिंद्रबाळ ।
मच्छिंद्रनामें प्रतापशीळ । शिष्य आहे दत्ताचा ॥१०६॥

तरी यापूर्वीं तुझिया देहीं । दत्तानुग्रह लाधला पाहीं ।
तरी तूं मच्छिंद्रसहोदर महीं । गुरु माझा अससी कीं ॥१०७॥

तरी तूं वंद्य आहेसी मातें । म्हणोनि नमना अनुचित ।
तरी माझा साष्टांग प्रणिपात । तव चरणीं असो कीं ॥१०८॥

तरी राया सद्गुरुभ्राता । सांग कीं कामना केवीं उद्भवली चित्ता ।
राज्यवैभव संसारदुहिता । पिंगला भोगूं इच्छितसे ॥१०९॥

किंवा सोडूनि सकळ संपत्ती । कामनाविरह वैराग्य चित्तीं ।
आचरुं ऐसी बोधमती । तरी स्थिति सांगें कीं ॥११०॥

जैसी कामना असे चित्ता । तैसीच लाभेल तेजभरिता ।
ऐसें बोलतां गोरक्षनाथा । राव बोले उत्तर ॥१११॥

म्हणे महाराजा द्वादश वरुषां । बैसलों पिंगला उद्देशा ।
परी पिंगला स्वरुपास । प्राप्त झाली नाहीं कीं ॥११२॥

तरी येऊनि त्वरितात्वरित । पिंगला दाविल्या शतानुशत ।
तरी ऐसें सबळ सामर्थ्य । राज्यपदीं दिसेना ॥११३॥

मी पूर्वींच भ्रांतीं वेष्टिलों । श्रीगुरुचे हातापासूनि निसटलों ।
निसटलों परी कष्टलों । संसारतापामाझारीं ॥११४॥

तरी आतां कृपाघन । दत्तदर्शनाचें अपार जीवन ।
मज चातका करीं पान । कृपाघन महाराजा ॥११५॥

आतां मातें संसारराहणी । राजवैभव सुखावणीं ।
तुच्छ लागे योगधर्मी । प्रतापानें हीन तें ॥११६॥

धन्य तूं एक प्रत्ययास । पिंगला दाविली चमत्कारास ।
जेवीं आवडीं कुरुपाळास । कौरवदर्शना दाविलें ॥११७॥

तैसें पूर्ण कथेंत । दर्शन करविलें मातें तेथ ।
तरी मी न राहें भवभ्रांतींत । वेष्टोनियां महाराजा ॥११८॥

आतां आचरेन पूर्ण योगा । साधीन सकळ कलांसीं प्रयोगा ।
माझा स्वामी अनसूयाकुशिगा । रत्न मातें दावीं कां ॥११९॥

गोरक्ष म्हणे विरहें नृपाळा । मनीं वरिली आहे पिंगला ।
तरी लक्षावधी प्राप्त या वेळा । तूतें झाल्या महाराजा ॥१२०॥

तरी तितुक्या भोगूनि आतां । संतुष्ट करीं आपुल्या चित्ता ।
येरु म्हणे एकीकरितां । दुःख इतुकें भोगिलें ॥१२१॥

मग लक्षावधी भोगून । तयांचें दुःख अवर्णन ।
कोणीं भोगावें चंद्रार्कमान । अवधीतें सांडोनियां ॥१२२॥

एक वृश्र्चिक दंशिल्या अंगा । वेदना होती भोगा ।
त्यांत लक्षानुलक्ष सुयोगा । दंशिल्या काय सांगावें ॥१२३॥

तरी आतां असो कैसें । पुन्हां अदृश्य करीं पिंगलेस ।
आणि तूं राज्यवैभवास । सांभाळ करीं महाराजा ॥१२४॥

तरी माझिया स्वामीचे चरण । आतां दावीं मजकारण ।
इतुका उपकार करुन । कीर्तिध्वजा मिरवीं कां ॥१२५॥

मग अवश्य म्हणे गोरक्षसुत । करी अदृश्य पिंगला समस्त ।
मग धरोनि भर्तरीनाथाचा हस्त । नगरामाजी आणिला ॥१२६॥

आणिला तेव्हां हर्ष समस्तां । लोटती झाली आनंदसरिता ।
विक्रमरायानें माथा । गोरक्षचरणीं ठेविला ॥१२७॥

रायें बैसवोनि कनकासनीं । षोडशोपचारें पूजिला मुनी ।
मग जोडोनियां पाणी (हात) । गोरक्षकातें पुसतसे ॥१२८॥

म्हणे महाराजा मम भ्राता । पिंगलाविरहें पेटल्या चित्ता ।
कैसा आणिला देहावरता । तरी ती कथा सांगावी ॥१२९॥

मग रायातें सांगूनि सकळ कथन । तुष्ट केला मनोधर्म ।
उपरी वैराग्यसंकेत पावून । पुढील कार्य सांगीतले ॥१३०॥

परी विक्रम तो सर्व मर्मज्ञ । तुष्टतांचि मिरवी मनोधर्म ।
यावरी बोलतां झाला वचन । गोरक्षकातें तेधवां ॥१३१॥

हे महाराजा कृपामूर्ती । आपण बरीच योजिली युक्ती ।
परी आपण येथ षण्मास वस्ती । भ्रात्या समवेत करावी ॥१३२॥

म्हणाल तरी काय कारण । तरी द्वादश वर्षें सोडिलें अन्न ।
तेणें कृश शरीर होऊन । प्राण डोळां उरलासे ॥१३३॥

म्हणोनि आपणां विनंतिपात्र । पुढें वाढितों पवित्र ।
तरी ते स्वाद्वन्न सेवोनि चित्र । मम मानसा पोसावें ॥१३४॥

यावरी बोले गोरक्षजती । जाणत आहे माझे चित्तीं ।
परी नेणों यावरी पुढें मती । कैसी होईल रायाची ॥१३५॥

त्याकरितां तप्तातप्त । देईन रायाचे हाती हित ।
आतां राहणे योग्य मातें । दिसत नाहीं महाराजा ॥१३६॥

ऐसें विक्रमा गोरक्ष बोलोन । प्रविष्ट झाले सकळांकारण ।
द्वादशशतें राण्या आदिकरोन । वृत्तान्त त्यांतें समजला ॥१३७॥

मग तें असुख मानूनि चित्तीं । शोकें युवती विव्हळ होती ।
गोरक्षातें शिव्या देती । मेला मेला म्हणूनियां ॥१३८॥

नाना वल्गना बोलती ऐसी । म्हणती होता दृष्टीसरसीं ।
मेल्यानें येऊनि घातलें फांशीं । दूरदेशीं न्यावया ॥१३९॥

तरी याचें जळो वदन । नेतो आमुचे सौभाग्यरत्न ।
ऐसें म्हणोनि म्लानवदन । रुदनातें दाविती ॥१४०॥

असो यापरी विक्रमाकरितां । त्रिरात्र झाला राहता ।
मग भर्तरी गोरक्ष उभयतां । निघते झाले तेथोनी ॥१४१॥

राव विक्रमा आनंद चित्तीं । उभयतांचे येऊनि संगतीं ।
बोळवीतसे अति प्रीतीं । गोरक्षातें वंदूनियां ॥१४२॥

परी स्त्रियांचे कटकांत (समुदायांत) । थोर ओढवला आकांत ।
शरीर टाकूनि भूमीवरतें । आरंबळती अट्टहास्यें ॥१४३॥

आठवोनि रायाचे निपुण गुण । स्त्रिया करिती अट्टहास्यें रुदन ।
म्हणती आमुचा गेला प्राण । रावशरीरीं मिरवला ॥१४४॥

येरीकडे गोरक्षनाथ । भर्तरी आणि विक्रमासहित ।
अपार मंडळ प्रज्ञावंत । गांवाबाहेर पातले ॥१४५॥

तों गोरक्ष पुसे भर्तरीतें । कीं राज्यवैभव अत्युद्भुत ।
यांत मानस जरी गुंडाळत । असेल तरी मज सांग ॥१४६॥

ऐसी ऐकोनि गोरक्षवार्ता । भर्तरी बोले प्रांजळ अर्था ।
हे महाराजा वैभव नलगे चित्ता । योग आचरुं वाटतसे ॥१४७॥

राज्यवैभव कनककामिनी । वाटलें मातें नीच वमनाहुनी (ओकारी) ।
लक्ष लावोनि श्रीगुरुचरणीं । प्रचीत (अनुभव) घेऊनि वहिवाटला ॥१४८॥

मग आपुली शैली शिंगी कंथा । देता झाला राया यशवंता ।
भिक्षाझोळी घेऊनि हाता । कुबडी फावडी ओपीतसे ॥१४९॥

ऐसिया सरंजामेंकरुन । रायासी बोलता झाला वचन ।
वैभव मानसीं वमनासमान । तरी प्रचीत दावीं कां ॥१५०॥

तरी संचरोनि अंतःपुरांत । कामिनी तुझ्या द्वादश शत ।
त्या परक्या मानूनि चित्तांत । भिक्षा मागूनि येईं मम दृष्टी ॥१५१॥

ऐसें ऐकूनि भर्तरीनाथ । अवश्य म्हणे काय आहे यांत ।
मग तैसाचि उठूनि कृतांतवत । अंतःपुरांत संचरला ॥१५२॥

आदेश अलक्ष निरंजन । शब्द गाजवी सवालपण ।
शिंगी सारंगी वाजवोन । स्त्रियांचे सदनीं फिरतसे ॥१५३॥

तों तें आधींच स्त्रीकटक । बैसलें होतें करीत शोक ।
याउपरी पाहूनि रायाचें मुख । आक्रंदती अट्टहास्यें ॥१५४॥

एक धरणीवरी लोळती । एक कबरीकेश तोडिती ।
एक मृत्तिका मुखीं घालिती । मस्तक आपटिती धरणीये ॥१५५॥

महीं आपटूनि कपाळ । रुधिरें व्यक्त करिती बंबाळ ।
एक उभयहस्तें वक्षःस्थळ । धबधबां पिटिती पैं ॥१५६॥

एक रडती एक पडती । एक शोकें मूर्च्छित होती ।
परिचारिका धांवोनि हस्तीं । सावध करिती तयांतें ॥१५७॥

एक म्हणे रायासमान । उपरी न देखों शतजन्म ।
अहा रायाचें मायिक धन । मायेहूनि आगळिक ॥१५८॥

एक म्हणती अहा राव । कैसा मिटला आमुचा भाव ।
अहा विधात्या आमुचें दैव । कैसें रेखिलें निजभाळा ॥१५९॥

जैं वत्सालागीं गाय ।  एक घडी न टाकूनि जाय ।
त्याचि नीतीं तो पतिराय । होय माय आमुचा ॥१६०॥

अगे स्नेहेंकरुनि एकशयनीं । परमस्नेहाचे चांगुलपणीं ।
किंचित कोमाइलें पहात वदनीं । अर्थ पुसे तयाचा ॥१६१॥

पुसे परी इष्टार्थासमान । राव पूर्ण करी स्नेहेंकरुन ।
जैसी माय करी कन्येकारण । तैसा लळा पाळीतसे ॥१६२॥

ऐसी माया जयाचे चित्तीं । तो आतां होऊनि निष्ठुरमती ।
कैसा जातसे अदृश्य क्षितीं । आम्हां वश करुनियां ॥१६३॥

तरी आतां अर्थहीन । राया जातात आमुचे प्राण ।
आम्हां निढळवाणी (निराक्षित) करुन । अघोर रानीं सोडिसी ॥१६४॥

ऐसें म्हणोनि आरंबळती । उलथोनि महीवरती पडती ।
पुन्हां उठोनि रायासी पाहती । दैन्यवाणी शरीरें ॥१६५॥

मग म्हणती अहा जी राव । मिरवत होतासी कैसा भाव ।
कीं महीलागीं कामदेव । अवतार दुसरा दिसतसे ॥१६६॥

अहा राजाचें वैभववर्णन । ठेंगणा वाटतसे सहस्त्रनयन ।
तो कृशशरीर दैन्यवाणा । भिक्षा मागे घरोघरीं ॥१६७॥

ऐसें बोलूनि पहात त्यातें । पुन्हां सांडिती शरीरातें ।
मग सकळ उठोनि रायातें । वेष्टन घातलें स्त्रियांनीं ॥१६८॥

म्हणती राया आम्हां सांडून । दूर देशीं नको करुं गमन ।
येथेंचि पाहूनि चंद्रवदन । तुष्ट होतों आम्ही कीं ॥१६९॥

तरी आतां निःस्पृह निराश । दाही दिशा पडल्या उदास ।
तरी मुक्त करुनि आमुच्या प्राणांस । पाऊल मग पुढें ठेवावें ॥१७०॥

ऐसें बोलतां राया मनीं । संचरला क्रोधद्विमूर्धनी ।
मग कुबडी उगारोनी । निघता झाला माघारा ॥१७१॥

परी तो गोरक्ष गुप्तहेर । पाहात होता चमत्कार ।
राव निघतां त्यजूनि स्त्रिया सत्वर । मान तुकावी गोरक्ष ॥१७२॥

असो भर्तरी सहजस्थितीं । निघतां मागें त्या युवती ।
आरंबळोनि पाठीं येती । नको जाऊं म्हणोनिया ॥१७३॥

आज द्वादश वर्षेंपर्यंत । बैसला होतासी स्मशानांत ।
आतां जोग आचरण करुनि वनांत । तैसाचि येथें राहें कां ॥१७४॥

परी तो राव सकळ सांडोन । गांवाबाहेर आला परतोन ।
येरीकडे विक्रम उज्जयिनीं । स्त्रिया गेल्या स्वस्थाना ॥१७५॥

यापरी गोरक्ष भर्तरीनाथ । पुसोनि निघाले विक्रमातें ।
मग पदीं पदीं दुरवा होत । अर्ध कोस पैं गेले ॥१७६॥

येरीकडे विक्रम नृपती । परतोनि आला स्वस्थानाप्रती ।
परी अट्टहास्य पाहूनि अंतःपुराप्रती । संचार करिता पैं झाला ॥१७७॥

मग माय बहिणी कन्यासमान । सकळां तोषवी बोध करुन ।
येरीकडे उभय जन । मार्गाप्रती गमताती ॥१७८॥

परी कृशशरीरीं भर्तरीनाथ । अशक्त पद ठेवी कंठेना पंथ ।
मग व्यानअस्त्र भस्मचिमुटींत । स्थापिता झाला गोरक्ष ॥१७९॥

मग तें भस्म चर्चितां भाळीं । झडूनि गेली अशक्तकाजळी ।
मग क्षण पातीं लागतां डोळीं । गिरनारपर्वतीं पोंचला ॥१८०॥

तों जातां देखे अत्रिनंदन । पायीं लोटले उभय जन ।
मग मायें उभयतां कवळून । वरदइंदु कुरवाळी ॥१८१॥

म्हणे वत्सा गोरक्षनाथा । भर्तरीकरितां शिणविलें तूतें ।
ऐसें म्हणोनि कुरवाळीत । वारंवार मुखातें ॥१८२॥

त्याचि प्रकरणीं मोहस्थिती । राया भर्तरीतें संपादिती ।
म्हणे वत्सा श्रम बहुतीं । आणिलें येथें मम वत्सें ॥१८३॥

असो स्थिति वृत्ति धृति सकळा । एकमेकांतें घोंटाळा ।
निवेदनीं चित्तीं संचियेला । तोषाप्रती तरी वरितील ॥१८४॥

असो आतां तुष्टलक्षण । पुढील अध्यायीं सांगेल धुंडीनंदन ।
मालू नरहरिकृपेंकरुन । संतगणीं मिरवला ॥१८५॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । नवविंशतितमाध्याय गोड हा ॥१८६॥

श्रीकृष्णार्पणमस्तु ॥ शुभं भवतु ॥ श्रीरस्तु ॥

॥ श्रीनवनाथभक्तिसार नवविंशतितमाध्याय संपूर्ण ॥

