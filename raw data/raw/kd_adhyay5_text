श्रीगणेशायनमः ॥

जयजयाजी यदुकुळतिळका । भक्तिपंकजाच्या सदैव अर्का ।
मुनिमानसचकोरपाळका । कृपापीयुषा चंडा तूं ॥१॥

भाविक प्रेमळ भक्त परी । तयांचा अससी पूर्ण कैवारी ।
बाळप्रल्हाद संकटवरी । कोरडे काष्ठीं प्रगटलासी ॥२॥

करविंशतिप्रताप सघन । संकटीं घातले देव तेणें ।
तदर्थ सकळ रविकुळपाळण । अवतारदीक्षा मिरविसी ॥३॥

देवविप्रांचें संकट पाहून । मत्स्यकुळातें करी धारण ।
मग उदधीतें गगन दावून । शंखासुर धरियेला ॥४॥

तेवींच दैत्य दुमदुमा करीत । अवतार कच्छ झाला मिरवीत ।
उदधी मंथूनि शंखा तोषवीत । महाराज कृपार्णव ॥५॥

राया बळीची उद्दाम करणी । स्वरुप मिरवी खुजटपणी ।
संकट पडतां सुरगणी । फरशधर झालासे ॥६॥

अपार भक्तप्रेमा सघन । त्यांत स्थिरावले पंडुनंदन ।
शिशुपाळ-वक्रदंतकंदन । वसुदेवकुशीं मितवला ॥७॥

असो ऐसा भक्तिप्रेमा । तूंतें आवडे मेघश्यामा ।
तरी भावभक्तिच्या उगमा । पुढें ग्रंथ बोलवीं ॥८॥

मागिले अध्यायीं केले कथन । हिंगळाज क्षेत्रीं मच्छिंद्रनंदन ।
अष्टभैरव चामुंडा जिंकून । दर्शन केलें अंबेचें ॥९॥

तरी श्रोते सिंहावलोकनीं । कथा पहा आपुले मनीं ।
बारामल्हारमार्ग धरुनी । जाता झाला मच्छिंद्र ॥१०॥

तो बारामल्हारकाननांत । मुक्कामा उतरला एका गावांत ।
देवालयीं मच्छिंद्रनाथ । सुखशयनीं पहुडला ॥११॥

तों रात्र झाली दोन प्रहर । जागृत आहे नाथ मच्छिंद्र ।
तंव काननीं दिवट्या अपार । मच्छिंद्रनाथें देखिल्या ॥१२॥

इकडूनि जाती तिकडूनि येती । ऐशा येरझारा करिती ।
तें पाहुनि नाथ जती । म्हणे भुतावळें उदेले ॥१३॥

तरी यातें करावें प्रसन्न । समय येत हाचि दिसून ।
कोण्या तरी कार्यालागून । उपयोगीं श्रम पडतील ॥१४॥

तरी त्यातें आतां शरणागत । प्रसन्न करुनि घ्यावें भूत ।
श्रोते म्हणती कार्य कोणतें । भूतास्वाधीन असेल कीं ॥१५॥

तरी ऐसें न बोलावें या वेळे । भूत श्रीराम उपयोगी आलें ।
राक्षसाचें प्रेत नेलें । समरंगणीं सुवेळे ॥१६॥

तेव्हां अमृतदृष्टीकरुन । उठवी श्येन कपिरत्न ।
तेवीं तुळसीसी प्रसन्न । भूत झालें कलींत ॥१७॥

तरी लहानापासूनि थोरापर्यंत । समयीं कार्य घडूनि येत ।
पहा अर्णवा झुरळें निश्र्चित । वांचविलें म्हणताती ॥१८॥

तन्न्यायें कल्पूनि चित्तीं । नाथ भूतांच्या बैसल्या अर्थी ।
मग अंबिकाअस्त्र स्पर्शशक्ती । प्रेरिता झाला तेचि क्षणी ॥१९॥

तें अस्त्र प्रेरितां भूतगणीं । होतां स्पर्श कुरुमेदिनीं ।
मग पद धरी आंवळूनि । सुटका नाहीं पदातें ॥२०॥

जेवी युद्ध कुरुक्षेत्रांत । मही धरीतसे कर्णरथ ।
चक्रें गिळुनि करी कुंठित । ग३मनसंधान करुं नेदी ॥२१॥

तन्न्यायें स्पर्शशक्ती । करी भूतपदा धरा व्यक्ती ।
चलनवलन मग त्या क्षितीं । कांहीएक चालेना ॥२२॥

जैसे तरु एकाचि ठायीं । वसती अचळप्रवाहीं ।
तन्न्यायें भूतें सर्वही । खुंटोनियां टाकिलीं ॥२३॥

तयां भूतांचे वियोगनिमित्ते । कीं वेताळा भेटी जाणें होतें ।
सर्व मिळोनि येतां क्षितींत । जमोनियां येताती ॥२४॥

तंव ते दिवशीं झाले कुंठित । वेताळभेटीच राहिली अप्राप्त ।
येरीकडे वेताळ क्षितींत । अनंत भूतें पातलीं ॥२५॥

तो दक्षभूतांचा बळी वेताळ । पाहे अष्टकोटी भूतावळ ।
तों न्यूनपणीं सर्व मंडळ । दिसून आलें तयातें ॥२६॥

मग अन्य भूतांतें विचारीत । शरभतीरींची भूतजमात ।
आली नाहीं किमर्थ । शोध त्यांचा करावा ॥२७॥

अवश्य म्हणोनि पांच सात । गमन करिते झाले भूत ।
शरभतीरीं येऊनि त्वरित । निजदृष्टीं पहाती ॥२८॥

तंव ते मंडळी महीं व्यक्त । उभी असे बळरहित ।
जैसा एका ठायींचा पर्वत । दुसर्यास ठायीं आतळेना ॥२९॥

मग त्या मंडळानिकट येऊन । पुसते झाले वर्तमान ।
तुम्ही व्यक्त महीलागून । काय म्हणोनि तिष्ठलां ॥३०॥

येरी म्हणती अनेक जे भेद । महीं उचलोनि देतां पद ।
कोण आला आहे सिद्ध । तेणें कळा रचियेली ॥३१॥

मग ते पाहे कळा ऐकून । पर्वता चालिले शोधालागून ।
गुप्तरुपें वस्तींत येऊन । मच्छिंद्रनाथ पाहिला ॥३२॥

बालार्क किरणीं तेजागळा । शेंदूर चर्चिलासे भाळा ।
तयामाजी विभुती सकळा । मुखचंद्रें चर्चिली ॥३३॥

कर्णी मुद्रिका रत्नपाती । कीं वस्तीस पातल्या रत्नज्योती ।
हेमगुणी गुंफोनि निगुती । कबरींभारीं वेष्टिला ॥३४॥

ललाट अफाट मिशा पिंगटा । वटदुग्धानें भरल्या जटा ।
सरळ नासिका नेत्रवाटा । अग्रीं समदृष्टीं पहातसे ॥३५॥

अर्कनयनीं विशाळ बहुत । उग्रपणीं उदय दावीत ।
पाहतां वाटे कृतांत । नेत्रतेजें विराजला ॥३६॥

स्थूळवट बाहुदंड सरळ । आजानुबाहु तेजाळ ।
कीं मलविमल करुनि स्थळ । बहुवटीं विराजले ॥३७॥

मस्तकीं शोभला दिव्य वीरगुंठी । कंथा विराजे पाठपोटीं ।
त्यावरी ग्रीवेसी नेसल्या दाटी । ज्ञानशिंगी मिरवीतसे ॥३८॥

बाहुवटें हनुमंत । वीरकंकण करी शोभत ।
कुबडी फावडी घेऊनि हातांत । बोधशैलिका विराजे ॥३९॥

जैसा तीव्र बारावा रुद्र । कीं सकळ योगियांचा भद्र ।
जैसा नक्षत्रगणीं चंद्र । तेजामाजी डवरतसे ॥४०॥

ऐसें पाहून एक भूतीं । मनामाजीं करितां ख्याती ।
येणेंचि व्यक्त केलें क्षितीं । भूतगणा वाटतसे ॥४१॥

मग ते होऊनि संदेहस्थ । नाथासी म्हणती भूतें पतित ।
जाऊं द्या स्वामी करा मुक्त । आपुल्याला कार्यासी ॥४२॥

नाथ म्हणे सर्व गुंतले । तुम्ही मुक्त केवीं राहिले ।
येरु म्हणे पाठविलें । समाचारा वेताळें ॥४३॥

तरी महाराजा करीं मुक्त । जाऊं द्या वेताळनमनार्थ ।
यावरी त्यांसी म्हणे नाथ । सोडणार नाहीं सहसाही ॥४४॥

तुमचा वेताळ आदिराणीव । जाऊनि त्यातें त्वरें सांगावें ।
येरु म्हणती मग अपूर्व । भलें नोहे महाराजा ॥४५॥

वेताळ खवळता बाबरदेव । हे महाबळाचे असती अष्टार्णव ।
ब्रह्मांड जिंकूनि कंदुकभाव । महीं खेळती महाराजा ॥४६॥

नवनाग जैसे सबळी । तयां माजी फोडिती कळी ।
तयांसवें कोणी रळी । केली नाहीं आजन्म ॥४७॥

देव दानव गंधर्व असती । तेही वेताळ बलाढ्य म्हणती ।
तस्मात् स्वामी तयांप्रती । श्रुत करुं नोहे जी ॥४८॥

येरु म्हणे संपादणी । येथें काय करितां दाऊनि ।
तुमचा वेताळ पाहीन नयनीं । बळजेठी कैसा तो ॥४९॥

ऐसी ऐकूनी भूतें मात । म्हणती अवश्य करुं श्रुत ।
मग जाती जेथ तो वेताळ भूत । तयापाशीं पातले ॥५०॥

राया वेताळासी करुनि नमन । सांगते झाले वर्तमान ।
म्हणती महाराजा भूतांसी विघ्न । जोगी एक आहे कीं ॥५१॥

तेणें खेळूनि मंत्रशक्ती । महीं व्यक्त केली जमाती ।
शेवटीं म्हणतो हेंचि गती । तुम्हां करीन महाराजा ॥५२॥

ऐसें ऐकूनि पिशाचराव । परम क्षोभला विकृतिभाव ।
म्हणे आतां अष्टका सर्व । भूतावळ मेळवा ॥५३॥

मग भूतभृत्य जासूद हलकारे । जाते झाले देशांतरा ।
अर्बस्थान पंजाब गुर्जरा । बंगालादि पातले ॥५४॥

माळवी मेवाड तेलंगण । कर्नाटकी देश दक्षिण ।
कुंडाळ कैकाड विलंबवचन । सप्तदीपींचे पातले ॥५५॥

सकळां श्रुत करुनि गोष्टी । पाठविती सकळ भूतथाटी ।
अष्टराणीव एक एक कोटी । समारंभा पातले ॥५६॥

अष्टराणीव तयांचे नांव । महावीर विद्याकारणी सर्व ।
म्हंमद म्हैषासुर धुळोवान गर्वे । बाबर झोटिंग पातले ॥५७॥

मुंजा वनरसिंहाचा अवतार । म्हणोनि वीरांत त्याचा संचार ।
तोही एक कोटी भार । घेऊनियां मिळाला ॥५८॥

असो ऐसे कोटी भार । उतरले जैसे गिरिवर ।
महाभद्र तो आग्या वेताळवीर । येऊनियां पोहोंचला ॥५९॥

सकळ वेताळापाशीं येऊन । कथिते झाले सिद्धगमन ।
मग सकळ सांगूनि वर्तमान । समारंभीं चालिले ॥६०॥

येऊनि शरभतीराप्रती । अष्टही कोटी कोल्हाळ करिती ।
तेणें दणाणी अमरक्षिती । आणि पाताळी आदळतसे ॥६१॥

तें पाहूनि मच्छिंद्रनाथ । करीं कवळी विभूतिपात ।
आराधूनि मंत्रशक्तीतें । लखलखीत पैं केलें ॥६२॥

स्मरणगांडीव विभूती शर । सज्ज करिती अति तत्पर ।
परी सर्वांचा प्रताप पहावया स्थिर । महीं विराजे उगलाचि ॥६३॥

परी वज्रास्त्रमंत्र जपून । भोवतें वेष्टिलें रेषारंगण ।
आणि मस्तकीं वज्रासन । वज्रशक्ती मिरवीतसे ॥६४॥

तेणेंकरुनि भूतांचा प्रवेश । लिप्त नोहे आसपास ।
परी भूतावळ्या स्मशानास । वर्षाव करिती आगळा ॥६५॥

जैशा पर्जन्याच्या धारा । वर्षाव करिती अपार अंबरा ।
परी वज्रास्त्र सबळ मौळिभारा । कदाकाळीं मानीना ॥६६॥

त्यांत अष्ट पिशाचनृपाळ । स्वरुपेंकरुनि अति विशाळे ।
तरु टाकिती उपटूनि बळें । पर्जन्यधारांसारिखे ॥६७॥

परा तें वज्रास्त्र मौळीं । तया न गणिती तये काळीं ।
तरु संचवूनि पर्वतमौळी । पर्णकुटी ती जाहली ॥६८॥

ऐसा संचरतां तरुभार । काय करिते झाले समग्र ।
कोरडे काष्ठादि तृण अपार । तयावरी सांडिती ॥६९॥

सकळ करुनि महाकहर । सांडिते झाले वैश्र्वानर ।
तें पाहूनि नाथ मच्छिंद्र । जलदास्त्र प्रेरीतसे ॥७०॥

भूतें सांडिती वैश्र्वानर । तरु कडकडती ज्वाळपर ।
ब्रह्मांडी उमाळा व्यापे थोर । पक्षिकुळ जीवजंतु ॥७१॥

ऐसी पाहतां पावकथाटी । परी जलदास्त्रें केली दाटी ।
उदधी मिरवूनि आकाशापाठी । शांत केला पावक तो ॥७२॥

यापरी मच्छिंद्रनाथ । पावकास्त्र प्रेरिता झाला विभूतिमंत्र ।
तेणें अग्नि प्रदीप्त करीत । भूतगणीं मिरवीतसे ॥७३॥

परी तो दृश्य अदृश्य जाणोनी । प्रळयाग्नि पाहती गुप्त होऊनी ।
मग पहा उदधितोया सांडोनी । आकाशांत मिरवूं त्या ॥७४॥

परी तो विझेना मंत्राग्न । मग मच्छिंद्रें जलदास्त्र प्रेरुन ।
शांत केला द्विमूर्धन । अस्त्रमंत्रे करुनियां ॥७५॥

शांत होताचि मंत्राग्नी । महीं उतरली भूतगणीं ।
मग स्पर्शास्त्र जल्पोनी । भूतांगणीं कल्पीतसे ॥७६॥

तेणेंकरुनि अष्टकोटी । महीं व्यक्त झाली एकथाटी ।
जैसी पूर्वी भूतांते राहटी । तेंचि झालें सर्वांस ॥७७॥

परी अष्टजन जे तयांचे नृप । महाबळी प्रतापदर्प ।
ते स्पर्शास्त्र न गणती माप । स्वबळें मिरविती ॥७८॥

परी स्पर्शास्त्रें एकचि केलें । अदृश्य सकळ तेज खंडूनि धरिलें ।
हें तों नेणोनि निकट आले । मच्छिंद्राते आकळावया ॥७९॥

परी भोवतें आहे वज्र संपन्न । लाग न चाले कांहीं तेणें ।
परी परम बलाढ्य वेताळसंधान । निकट अंगें पातले ॥८०॥

परी भोंवतें आहे वज्रास्त्र । तेंचि गिळूनि गेला मुखपात्र ।
हें मच्छिंद्र पाहता अति विचित्र । वासवास्त्र सोडीतसे ॥८१॥

वासवास्त्र होतां प्रगट । उभयतांची झाली झगट ।
जैसे जेठी लागूनि येत पाठ । लोंबी झोंबी खवळले ॥८२॥

एकमेकां महीं पाडिती । तेणें दणाणा उठे क्षितीं ।
अष्टसमुद्र हेलावती । खळबळती नक्षत्रें पै ॥८३॥

शेषमस्तकें हेलावती । कूर्म म्हणे त्या अति अद्भुती ।
वराह सांवरुनि नेटे दंती । महीलागी उचलीतसे ॥८४॥

येरीकडे सप्तजन । कवळूं पाहती मच्छिंद्राचे चरणीं ।
कीं चरणीं धरुनि महीकारण । मच्छिंद्रनाथ आकळावा ॥८५॥

परी तो नाथ अति चपळ । पुनः वज्रास्त्र सिद्ध केले सबळ ।
दाही दिशा रक्षपाळ । ऐसें वज्रास्त्र मिरविलें ॥८६॥

यावरी तो दानवास्त्र जल्पून । दानव केले सप्त निर्माण ।
मधु तिल कुंभकर्ण । मरु आणि मालीमल ॥८७॥

मुचकुंद त्रिपुर बळजेठी । ऐसी सप्तदानवहाटी ।
साती देवतें बळजेठी । लोंबी झोंबी पातले ॥८८॥

झोटिंगातें मधु झगटे । खेळताती कुंभक नेटें ।
बाबरातें कुंभकर्ण लोटे । झोटधरणी झगडती ॥८९॥

म्हंमदालागीं मरु भिडत । मालीमल मुंज्यातें आल्हाटीत ।
म्हैसासुर अति मुचकुंद उन्मत्त । त्यातें भिडतसे ॥९०॥

धुळोवान वीर समर्थ । त्रिपुर झगटे तया निरत ।
ऐसे एका मंत्री अस्त्र दैत्य । सप्तजन आल्हाटिले ॥९१॥

ऐसे भिडतां अष्टजन । महीं उठला अति दणाण ।
एकमेकां महीकारण । आकळावया ते जल्पीती ॥९२॥

एक दिन एक रात्री । साती जया न विश्रांती ।
लाथा केवड हुमण्या देती । वर्मावर्मी जाणूनिया ॥९३॥

तेणेंकरुनि प्रहार भेदीत । भेदितां देह विकळ होत ।
मुष्टिप्रहारें मूर्छित होत । महीं तडती आदळोनि ॥९४॥

मग साती जणें दानवास्त्र । भिडतां केले त्या जर्जर ।
मग सप्त दानव अदृश्यवर । होते झाले एकसरें ॥९५॥

येरीकडे वासवशक्ती । भिडतां प्रेमें वेताळाप्रती ।
तों संधान पाहूनि हृदयस्थिती । वासवशक्ती भेदीतसे ॥९६॥

तेणें घायें अति सबळ । मूर्छित पडला वेताळ ।
महीं पडतां उतावेळ । अदृश्य झाली शक्ती ते ॥९७॥

येरीकडे मच्छिंद्रनाथ । वाताकर्षणविद्या जल्पत ।
तों सांवरोनि वेताळ मूर्छित । पुनरपि आला त्वरेनें ॥९८॥

येतां येतां सातीजणीं । लगट करिती निकट येऊनि ।
तो सिद्धप्रयोग वाताकर्षणी । मच्छिंद्राचा झालासे ॥९९॥

सिद्धप्रयोग होतां नीती । संचारतो अष्टदेहांप्रती ।
तेणेंकरुनि वातगती । आकर्षण होतसे ॥१००॥

जंव जंव आकर्षणवात होत । तंव हस्तपादांचे चलन राहत ।
परम क्लेश उचंबळत । मूर्छाशक्ती मिरवावया ॥१०१॥

ऐसी होतांचि अष्टमावृत्ति । मग एकमेकांप्रती बोलती ।
आतां आसडूनि अहंवृत्ति । शरण वेगीं रिघावे ॥१०२॥

नातरी जोगी आहे कठिण । भूतांसह आपुला घेईल प्राण ।
तरी यातें प्रसन्न करुन । जगामाजी नांदावें ॥१०३॥

जैसें रामप्रसादेंकरुन । लंकाराणीव बिभीषण ।
की वालीचे कृतीनें । राज्यीं मिरवला सुग्रीव ॥१०४॥

तन्न्यायें येथे करुन । वांचवावा आपुला प्राण ।
उपरी जीवलिया संगोपन । आश्रय होईल हा एक ॥१०५॥

जैसा दरिद्रियाला परिस । कीं चिंतामणी चिंतित्यास ।
कीं पीयुष लाभे रोगियास । तैसे होईल आपणासी ॥१०६॥

कीं प्रल्हादाचें नरसिंह दैवत । संकटी झालें साह्यवंत ।
तन्न्यायें आजही प्रीत । वाढवावी महाराजा ॥१०७॥

ऐसें बोलूनि एकमेकां । निश्र्चय करुनि नेटका ।
म्हणती महाराजा तपोनायका । सीमा झाली प्रतापा ॥१०८॥

तन्न्यायें सर्वज्ञमूर्ती । सोडवीं आम्हां क्लेशपद्धती ।
क्रोधानळें प्राणआहुती । योजू नको महाराजा ॥१०९॥

तरी आतां अनन्य शरण । आहोंत आमुचा वाचवा प्राण ।
जैसें कचा शुक्रें दान । संजीवनीचें पैं केले ॥११०॥

तूं प्रत्यक्ष अससी नारायण । हें नेणोनि रळी तुजकारण ।
केली परी उचित धन । प्राप्त झालें सध्याचि ॥१११॥

जैसा जटायु आणि संपाती । प्रताप दावू गेले गभस्ती ।
परी भोगदशाप्राप्ती । सध्यांचि झाली लाभावरी ॥११२॥

तन्न्यायें येथें झालें । तरी कृपेचीं बसवीं पाउलें ।
चलनवलन अवघोचि राहिलें । बोलणें उरलें सांगावया ॥११३॥

आतां क्षणैक करिसी आळस । आम्ही जाऊं परठायास ।
तेणे लाभ तव हस्तास । काय मिरवेल तुजलागीं ॥११४॥

तरी आमुचा वांचवावा प्राण । मग नाम तुझे मिरवू जगाकारण ।
सांगशील तें कार्य करुन । भूतांसहित येऊं कीं ॥११५॥

कीं यमें पाळिले यमदूत । किंवा विष्णु पुढें विष्णुगण धांवत ।
तन्न्यायें आम्ही भूतांसहित । तुजपुढें मिरवूं कीं ॥११६॥

हें जरी म्हणशील खोटें । तरी पूर्वजां बुडवू नरककपाटें ।
आणि पंचपातकें महानेटें । निजमस्तकीं मिरवू कीं ॥११७॥

गोहत्यारी ब्रह्महत्यारी । स्त्रीहत्यारी बाळहत्यारी ।
मातृपितृगुरुहत्यारी । पंचपातकें मस्तकीं मिरवू कीं ॥११८॥

ऐशीं पातकें रौरव क्षितीं । भोग मिरवू संवत्सरअयूती ।
यातें साक्ष चित्रगुप्ती । लीनमुखपदा मिरवू कां ॥११९॥

ऐसे आमुचे बोल निश्र्चित । काया वाचा धरुनि निश्र्चित ।
तरी आतां होई कृपावंत । दयालहरी मिरवावी ॥१२०॥

यावरी बोले मच्छिंद्रनाथ । साबरीविद्या मम कवित्व ।
त्यातें साह्य भूतांसहित । कार्यार्थी तुम्ही असावें ॥१२१॥

जो जो मंत्र जया प्रकरणीं । तरी त्या अर्थी तुम्ही वर्तोनी ।
साह्य करावें मंत्रालागुनी । कोणीतरी घोकिलिया ॥१२२॥

मग अष्टही म्हणती अवश्य । कार्य करुं निःसंशयास ।
मग साधनप्रयोग आपुला भक्ष । पृथक पृथक सांगितला ॥१२३॥

अष्टकोटी भूतावळीसहित । भक्षसाधन सांगितलें समस्त ।
येणें पंथें कार्य जगांत । निश्र्चयें आम्ही मिरवू कीं ॥१२४॥

पूजा पुरस्कर अभ्युत्थान । मंत्रासहित निर्वाण ।
मंत्र उजळला स्थापूनि ग्रहण । पर्वणीतें नेमिलें ॥१२५॥

ऐसा निश्र्चय सांग होतां । मग बळें प्रेरकास्त्र प्रेरितां ।
समूळ नासूनि गेली वार्ता । आकर्षण अस्त्राची ॥१२६॥

येरीकडे अष्टकोटी भुतावळ । जोगिणी इत्यादि सकळ ।
स्पर्शू  पाहती चरणकमळ । महीं व्यक्त होऊनिया ॥१२७॥

तेव्हां जल्पूनि विमुक्तास्त्र । मुक्त केले पिशाच सर्वत्र ।
मग मच्छिंद्रपद नमूनि पवित्र । सन्मुख उभे राहती ॥१२८॥

बद्धांजुळी उभय कर । उभे असती ते समोर ।
वाणी वदले जयजयकार । धन्य मच्छिंद्र म्हणोनी ॥१२९॥

मग त्या मंडळींत मच्छिंद्र । कैसा शोभला मूर्तिमंत ।
जेवीं नक्षत्रांमाजी तेजोमंत । शशिनाथ मिरवला ॥१३०॥

कीं रश्मिपालमंडळांत । तेजें गहिंवरला प्रभे आदित्य ।
कीं सुरवरगणी शचीनाथ । स्वर्गामध्यें मिरवला ॥१३१॥

कीं शिवगण समुदायीं । परम शोभत नगजावई ।
कीं विष्णुगुणांत शेषशायी । प्रभुत्वपणीं मिरवला ॥१३२॥

कीं दानवांमाजी उशमनामूर्ती । कीं देवामाजी बृहस्पती ।
कीं पूतनेमाजी ऐरावती । देवांगणीं मिरवितसे ॥१३३॥

तेवीं पिशाचमंडळांत । परम शोभला मच्छिंद्रनाथ ।
मग सकळांच्या मस्तकीं ठेवूनि हात । म्हणे क्षेमवंत असावे ॥१३४॥

अष्टजण मुख्य नायक । ते बोलति बोलावून सकळिक ।
कीं मच्छिंद्र कार्य श्लोक । जनउपकारा वदला असे ॥१३५॥

तरी त्याचा धाक कोणी । तया साह्य पिशाच असावें येऊनी ।
सांगितलें याचें कार्य द्या करुनि । मंत्रोच्चार होतांचि ॥१३६॥

ऐसें ऐकोनियां भूतें । अवश्य म्हणती जोडोनि हात ।
यावरी बोले मच्छिंद्रनाथ । आणिक वर मज द्यावा ॥१३७॥

तुमचें आमुचें समरांगण । झाले सबळ बळेंकरुन ।
त्या समरांगणाचें कथन । लोकीं ऐसें मिरविलें ॥१३८॥

तरी तें आख्यान वाचितां । तया न करावी बाधा सर्वथा ।
आणि हें आख्यान संग्रहीं पाळितां । प्रिय मानावा तो पुरुष ॥१३९॥

त्यासी जरी संकट येतां । निवारण करावें तुम्हीं सर्वथा ।
आणि आपुलेकडूनि सहसा व्यथा । जाणूनि त्या पुरुषा करुं नये ॥१४०॥

हें आख्यान राहे जया सदनीं । तेथें बसूं नये सहसा भूतांनीं ।
जैसे भाद्रपदशुद्ध चतुर्थीदिनीं । चंद्रालागीं न देखती ॥१४१॥

कीं अविंध जेवीं का सूकर । कीं श्वान मानिती अशुद्ध विप्र ।
तेवीं तें मानूनि सर्वत्र । दूरदेशा असावें ॥१४२॥

ऐसें आणूनि चित्तीं । तें सदन स्पर्शू नये भूतीं ।
अस्पर्श होतां व्यथा किंचित । होणार नाहीं भूतांची ॥१४३॥

यावरी प्रशस्तपणें राहून । जरी त्या सदना आलें विघ्न ।
तयाचें करावें निवारण । सकळ भूतें मिळोनियां ॥१४४॥

आणि तया घरचें मनुष्य व्यर्थ । जरी भेटलें जातां मार्गांत ।
तरी मार्ग सोडूनी निश्र्चित । दूर मार्गी बैसावें ॥१४५॥

हें आख्यान जो पाळिता । त्यासी कदाकाळीं न करावी व्यथा ।
हेंचि द्यावें मज सर्वथा । कृपा करुनि सर्वानीं  ॥१४६॥

ऐसी ऐकूनि मच्छिंद्रउक्ती । अवश्य करुं सकळ म्हणती ।
त्या सदनातें व्यथा निश्चितीं । आम्ही न करुं सहसाही ॥१४७॥

ऐसे वदूनि वरदभूत । नमिता झाला मच्छिंद्रनाथ ।
सर्व नमूनि पुसून त्यातें । स्वस्थानें चालिले ॥१४८॥

अष्टकोटी पिशाचांसहित । अष्ट विराजे मुख्य दैवत ।
तेही नमूनि मच्छिंद्राप्रत । स्वस्थानासी पै गेले ॥१४९॥

येरीकडे मच्छिंद्रनाथ सत्वर । पाहता झाला बारामल्हार ।
तेथीचा विधी करुनि सर्व । कुमारी दैवतीं चालिला ॥१५०॥

तैसीच पावे कालिका भवानी । ते कथा पावेल मच्छिंद्रालागुनी ।
ते पुढिले अध्यायीं अवधान देऊनि । कथा श्रोते स्वीकारा ॥१५१॥

अहो ह्या कथासारग्रंथास । परिकर पंचम अध्याय घोकिल्यास ।
पिशाचबाधा तयासी खास । होणार नाही सहसाही ॥१५२॥

जरी पहिली बाधा असेल । तरी पठण करितां जाईल ।
प्रथम अध्याय जो घोकील । त्याचा अंगरोग जाईल कीं ॥१५३॥

दुसरा अध्याय घोकिल्यापासून । विद्याभ्यास होईल पूर्ण ।
तिसरा अध्याय घोकितां प्रसन्न । होईल अंजनीसुत तयांतें ॥१५४॥

चवथा अध्याय घोकिता फळ । कार्य निवटील परम सकळ ।
मान्यता देईल महीपाळ । मौन पडेल सर्वांतें ॥१५५॥

असो ऐसे पंचम प्रसंग । मंत्रसंजीवनी अनुराग ।
धुंडीसुत मालूजी सांगे । वदे नरहरिकृपेकरुनियां ॥१५६॥

स्वस्ति श्रीभक्तिकथासार । संमत गोरक्षकाव्य किमयागार ।
सदा परिसोत भाविक चतुर । पंचमाध्याय गोड हा ॥१५७॥

श्रीकृष्णार्पणमस्तु ॥ श्रीदत्तात्रेयार्पणमस्तु ॥ शुभं भवतु ॥

श्रीनवनाथभक्तिसार पंचमोध्याय संपूर्ण ॥

