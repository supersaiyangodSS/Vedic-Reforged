श्रीगणेशाय नमः ॥

जयजयाजी कमळाकांता । कमळनाभा कमलोद्भवपिता ।
कमळपत्राक्षा दुःखहर्ता । पुढें ग्रंथ रसाळ बोलवीं ॥१॥

भक्तिसारग्रंथ हा रत्न । बोलवीं श्रोत्यांकारण ।
मागिले अध्यायीं गोरक्षनंदन । मच्छिंद्र घेऊनि गेला असे ॥२॥

नेला तरी कीलोतळा । बुडालीसे शोकाब्धिजळा ।
ते उपरिचरवसु तरणिआगळा । काढावया पातला ॥३॥

स्थावरबोधाची बांधूनि सांगडी । शोकाब्धींत घातली उडी ।
शब्दार्थी मारुनि बुडी । धैर्य कांसे धरियेले ॥४॥

धरिल्यावरी बाहेर काढुनि । म्हणे माय वो सावधानी ।
शोक सांडीं अशाश्र्वत गहनी । शाश्र्वत नाहीं कांहींच ॥५॥

पाहतेपणीं जें जें दृश्य । तें आभासपणीं पावे नाश ।
तूं शोक करिसी शब्दप्राप्तीस । श्र्लाघ्य तूंतें लागेना ॥६॥

तूं कोठील मच्छिंद्र कोण । स्वर्ग-भूमीचा झाला संगम ।
योग तितुका भोगकाम । करुनि गेला जननीये ॥७॥

तूं अससी स्वर्गवासिनी । मच्छिंद्र स्तविला जन्मोनी ।
परी प्रारब्धें सहजयोगेंकरुनी । गांठी पडली उभयतां ॥८॥

पडली परी मच्छिंद्रनाथ । स्मरोनि गेला आपुलें हित ।
तूं आपुलें स्वहित निश्र्चित । सांभाळीं कीं जननीये ॥९॥

तूं झालीस पदच्युत । तरी तें सांभाळीं निश्र्चित ।
तरी आतां मानूनि व्यक्त । होऊनि चाल जननीये ॥१०॥

तूं पातलिया सिंहलद्वीप । मग मच्छिंद्रयोगें स्थावरकंदर्प ।
पूर्ण होईल शुद्धसंकल्प । मच्छिंद्र दृष्टीं पाहूनिया ॥११॥

द्वादश वर्षे झालिया पूर्ण । तूंतें भेटवीन मच्छिंद्रनंदन।
मीननाथादि तपोधन ।गोरक्ष दृष्टीं पाहसील तूं ॥१२॥

म्हणशील यावया मच्छिंद्रनंदन । काय पडेल त्या कारण ।
सिंहलद्वीपीं पाकशासन । महामख आरंभील ॥१३॥

तेव्हां विष्णु विरिंची रुद्र । तया स्थानीं येती भद्र ।
सकळ देवादिक मित्र चंद्र । एका ठायीं मिळतील ॥१४॥

ते नवनाथादि प्रतापवंत । ऐक्य करील शचीनाथ ।
गहिनी गोपीचंद भर्तरीसहित । एका ठायीं मिळतील ॥१५॥

तरी आतां शोक कां व्यर्थ । सांडीं प्रांजळ करीं चित्त ।
विमानारुढ होऊनि त्वरित । सिंहलद्वीपीं चाल कीं ॥१६॥

ऐसें ऐकोनि मैनाकिनी । महाराजा श्र्वशुरप्राज्ञी ।
द्वादश वर्षें मच्छिंद्र नयनीं । दावीन ऐसें म्हणतसां ॥१७॥

तरी मखमंडप पाकशासन । करो अथवा न करो पूर्ण ।
जरी मज दावाल मम नंदन । तरी मज भाष्य द्यावी ॥१८॥

भाष्य दिधल्या अंतरपुटीं । विश्र्वासरत्ना रक्षीन पोटीं ।
मग हे शोक दरिद्र पाठीं । चित्त सांडील महाराजा ॥१९॥

ऐसें बोलतां मैनाकिनी । श्र्वशुर हास्य करी आननीं ।
मग करतलभाष्य देऊनी । संतुष्ट केलें सुनेतें ॥२०॥

यावरी बोले कीलोतळा मातें नेतां स्वर्गमंडळा ।
परी नृपपणीं या स्थळा । कोणालागीं स्थापावें ॥२१॥

येरु म्हणे ऐक वचन । सवें सेवेसी आहेत क्रियावान ।
दैर्भामा उत्तम नामानें । राज्य तीतें ओपीं कां ॥२२॥

मग अवश्य म्हणे मैनाकिनी । दैर्भामा राज्यासनीं ।
बैसविली अभिषेक करुनी । राज्यपदीं तेधवां ॥२३॥

राज्यीं ओपूनि दैर्भामा । मिळती झाली विमानसंगमा ।
परी सकळ देशींच्या शैल्या रामा । शोकाकुळ झाल्या कीं ॥२४॥

म्हणती माय वो शुभाननी । तुम्ही जातां आम्हांसी टाकुनी ।
आम्हां पाडसांची हरिणी । दयाळ माय अससी तूं ॥२५॥

असो ऐशा बहुधा शक्ती । शैल्या शोकाकुलित होती ।
मग तितुक्यां समजावूनि युक्तीं । विमानयानीं आरुढली ॥२६॥

दैर्भामेसी नीतिप्रकार । सांगूनि युक्ती समग्र ।
यथा समान प्रजेचा भार । सांभाळीं कां साजणीये ॥२७॥

जेथील तेथें हित फार । तैसें केलें गोचर ।
मग विमानीं आपण सश्र्वशुर । स्वर्गमार्गें गमताती ॥२८॥

असो विमान पावे द्वीपाप्रती । पदा स्थापिली ते युवती ।
मग तो उपरिचर सहजगती । आपुल्या स्थाना पैं गेला ॥२९॥

जैसीं दिनखेळमेळें । चरुं जाती पक्षिकुळें ।
येरी होतां सायंकाळें । आपुल्या स्थाना सेविती ॥३०॥

त्याचि न्यायें उपरिदक्षें । आणिली कीलोतळा पद्मिनी प्रत्यक्ष ।
शापमोचन सायंकाळास । स्थाना पावली आपुल्या ॥३१॥

कीं अब्धीचें अपार जीवन । व्यापी महीतें मच्छमुखानें ।
परी तें पुन्हा सरिताओघानें । ठायींचे ठायीं जातसे ॥३२॥

त्याचिया न्यायें स्नुषा श्र्वशुर । पावते झाले स्वस्थानावर ।
परी तैं इकडे नाथ मच्छिंद्र । गौडबंगालीं पातला ॥३३॥

मिननाथ स्कंधीं वाहून । मार्गावरी करिती गमन ।
तों शैल्यदेशसीमा उल्लंघून । गौडबंगालीं पातले ॥३४॥

मार्गीं लागतां ग्राम कोणी । त्या ग्रामांत संचरोनी ।
गोरक्ष भिक्षा आणी मागुनी । उदरापुरती तिघांच्या ॥३५॥

ऐसेपरी निर्वापण । मार्गी करिताती गमन ।
तों कौलबंगाला सांडून । गौडबंगाली पातले ॥३६॥

मार्गी चालतां सहजस्थितीं । तों कानिफा पूर्वी भेटला तयांप्रती ।
तेथें पातल्या त्रिवर्गमूर्ती । गमन करितां मार्गातें ॥३७॥

तेथें येतांचि गोरक्ष जेठी । स्मरण झालें तयांचे पोटीं ।
कीं अच्युतवृक्षापुटीं । कानिफाची भेटी झालीसे ॥३८॥

झाली परी हे उत्तम स्थान । महायशस्वी पुण्यवान ।
मातें दाविले श्रीगुरुचरण । जैसे चुकल्या वत्सासी ॥३९॥

प्रत्यक्ष माझी मच्छिंद्रराणी । गेली होती आदिपट्टराणी ।
मी पाडस रानोरानीं । निढळ्यावाणी लागतसे ॥४०॥

कीं मज वत्सासी माउली । सहज रानीं चरावया गेली ।
शैल्या व्याघ्रें आव्हाटिली । ती भेटविली रायानें ॥४१॥

मग स्कंधीं होता नाथ मीन । तयालागीं महीं ठेवून ।
दृढ पायीं केलें नमन । नेत्रीं अश्रु लोटले ॥४२॥

तें पाहूनि मच्छिंद्रनाथ । बोलता झाला गोरक्षातें ।
म्हणे बाळा अश्रुपात । निजचक्षूंसी कां आले ॥४३॥

ऐसें बोलतां मच्छिंद्रनंदन । मग सकळ दुःखाचे मंडण ।
तें गोरक्षचित्ती प्रविष्ट होऊन । नेत्रीं नीर अपार लोटलें ॥४४॥

सांगूं जातां मुखानें । तो कंठ आलासे भरुन ।
मग क्षण एक तया स्थानीं बैसून । स्थिर चित्त पैं केले ॥४५॥

जैसें आकाशीं अभ्र दाटतां । पुन्हां निर्मळ होय तत्त्वतां ।
तैसें दुःख मोह चिंता । टाकूनि निर्मळ पैं केलें ॥४६॥

मग बदरिकाश्रमापासूनि कथन । दुःखव्यावृत्ति अति गहन ।
कानिफाभेटीपर्यंत वदून । ठाव यशस्वी म्हणतसे ॥४७॥

याचि ठायीं कानिफाभेटी । झाली मातें कृपाजेठी ।
तुमची शुद्धी तद्वागवटीं । येथेंचि लाधली महाराजा ॥४८॥

तरी हें स्थान पुण्यवान । तुमचे दाविले मज चरण ।
तरीं हें स्थान धनवंत पूर्ण । चुकलें धन मज दिधलें ॥४९॥

दुःखसरिते प्रवाहें वेष्टी । बुडतां वांचविलें देऊनि पृष्ठी ।
कीं दुःखव्याघ्राच्या आसडूनि होटीं । माये भेटी झाली असे ॥५०॥

कीं तुमचा वियोग प्रळयानळ । तयांत मी पडलों होतों बाळ ।
परी जागा नोहे हा घन शीतळ । मातें झाला महाराजा ॥५१॥

कीं तुमचा वियोगकृतांतपाश । लागला होता मम कंठास ।
परी जागा नोहे हा सुधारस । मज भेटला महाराजा ॥५२॥

ऐसें म्हणोनि वारंवार । नेत्रीं लोटती अश्रुपूर ।
परम कनवाळू नाथ मच्छिंद्र । हृदयीं धरी गोरक्षा ॥५३॥

मुख कुरवाळूनि आपुले हस्तें । सच्छिष्याच अश्रु पुसीत ।
मनांत म्हणे हा भाग्यवंत । गुरुभक्त एकचि हा ॥५४॥

मग गोरक्षाचें समाधान । करुनियां मच्छिंद्रनंदन ।
मग मीननाथा कडे घेऊन । उठ वत्सा म्हणतसे ॥५५॥

पुढें मार्गीं करितां गमन । जालिंदराचें वर्तमान ।
सांगता झाला गोरक्षनंदन । श्रीमच्छिंद्राकारणें ॥५६॥

गौडबंगाल हेलापट्टण । तुमचा गुरु जालिंदर पूर्ण ।
नाथपंथी हा अनुग्रहकारण । श्रीदत्ताचा मिरवतसे ॥५७॥

तो महाराज योगभ्रष्ट । पावला आहें महाकष्ट ।
गोपीचंदें करुनि अनिष्ट । महागर्ती घातला ॥५८॥

मुळापासूनि सकल कथन । मच्छिंद्रा केलें निवेदन ।
परी नाथ मच्छिंद्र तें ऐकून । चित्तीं परम क्षोभला ॥५९॥

म्हणे ऐसा राजा आहे नष्ट । तरी आतां करीन त्याचें तळपट ।
नगरी पालथी घालीन सुघट । महीपालथा मिरवीन तो ॥६०॥

ऐसें बोलोनि विक्षेप चित्तीं । पुढें मागें परमगतीं ।
एकदोन मुक्काम साधिती क्षितीं । हेलापट्टणीं पातले ॥६१॥

ग्रामानिकट ग्रामस्त भेटती । त्यांतें वृत्तांत विचारीत जाती ।
ते म्हणती कानिफा येऊनि क्षितीं । मुक्त केलें जालिंदरा ॥६२॥

राया गोपीचंदा अनुग्रह देऊनि । जगीं मिरवला अमरपणीं ।
तेणें गुरुदक्षिणा घेऊनि । तपालागीं तो गेला ॥६३॥

राया मुक्तचंदा स्थापून । राज्यपदीं राज्यासन ।
देऊनियां अभिनंदन । तोही गेला षण्मास ॥६४॥

सकळ कथामुळहूनी । मच्छिंद्रासी सांगितली ग्रामस्थानीं ।
तें मच्छिंद्राचे पडतां श्रवणीं । शांतपणीं मिरवला ॥६५॥

जैसी प्रळयानळावरती । घनवृष्टीची होय व्यक्ती ।
मग सकळा उबाळा पाहूनि अती । अदृश्य होय पावक तो ॥६६॥

कीं साधक पातला असतां । कीं श्रीगुरुंचा संसर्ग होतां ।
होतांचि सिद्धकाची व्यथा । नासूनि जाय ते क्षणीं ॥६७॥

कीं तम ढिसाळ दाटल्या अवनीं । उदय होताचि वासरमणी ।
मग सकळ तप नाश पावूनी । दिशा मिरविती उजळल्या ॥६८॥

तन्न्नायें मच्छिंद्रसंताप । ग्रामस्त बोलतां झाला लोप ।
शांति करुनि मोहकंदर्प । चित्तामाजी द्रवलासे ॥६९॥

यावरी तो मच्छिंद्रनंदन । ग्रामस्थां विचारी मुख्यत्वेंकरुन ।
अधिकारी राज्यनिपुण । कोण आहे प्राज्ञिक (विद्वान) तेथें ॥७०॥

येरी म्हणती योगद्रुमा । श्रेष्ठ करणिका राजउगमा ।
मैनावती शुभानना । प्राज्ञिवंत मिरवतसे ॥७१॥

त्या मातेनें अर्थ धरुन । पुत्र मिरवला जी अमरपणें ।
तुष्ट करोनि जालिंदरमन । अमर झाली आपणही ॥७२॥

ऐसें बोलतां ग्रामस्थ युक्तीं । मनांत म्हणे मच्छिंद्र यती ।
ऐसी प्राज्ञिक आहे सती । भेटी घ्यावी तियेची ॥७३॥

ऐसिये धृती चित्तीं कल्पून । चालते झाले त्रिवर्गजन ।
ग्रामद्वारा शीघ्र येऊन । द्वाररक्षकां सांगती ॥७४॥

म्हणती जालिंदर जो प्रज्ञावंत । तयाचा सहोदर मच्छिंद्रनाथ ।
ग्रामद्वारीं आहे तिष्ठत । जाऊनि सांगा सतीसी ॥७५॥

अहो अहो द्वारपाळ । सांगा चला उतावेळ ।
मैनावती लक्षूनि सकळ । वृत्तांत तियेतें निवेदावा ॥७६॥

ऐसें द्वारपाळ ऐकून । मच्छिंद्रा करिते झाले नमन ।
म्हणती महाराजा आज्ञा प्रमाण । श्रुत करुं सतीसी ॥७७॥

म्हणती महाराजा मच्छिंद्रजती । जालिंदरसहोदर म्हणवितो क्षितीं ।
तो येवोनि ग्रामद्वाराप्रती । तिष्ठत आहे महाराजा ॥७८॥

ऐसें ऐकूनि मैनावती । म्हणे कैसी वृत्ती कैसी स्थिती ।
कैसी आहे भूषणव्यक्ति । अभ्यासानभ्यास दिक्षेते ॥७९॥

येरी म्हणे जी महाराजा । कनककांती तेजःपुंजा ।
बालार्ककिरणीं विजयध्वजा । आम्हांलागीं दिसतसे ॥८०॥

माय वो आम्हां दिसतो ऐसा । कीं न पावला योनिसंभवसा ।
अवतारदीक्षे स्वर्गवासा । करील जनां वाटतसे ॥८१॥

शैली कंथा लेवूनि भूषण । सिंगी सारंगी समागम ।
कुबडी फावडी करीं कवळून । उभा द्वारी असे तो ॥८२॥

आणिक एक सच्छिष्य त्यासी । संग्रहीं आहे सुखसेवेसी ।
परी तो शिष्य समान अभ्यासी । आम्हांलागीं भासतसे ॥८३॥

धृति वृत्ति दिक्षेलागुन । ज्ञानवैराग्यस्वरुपवान ।
आम्हांलागीं समसमान । गुरुशिष्य वाटती ॥८४॥

त्याचि रितीं स्वरुप अपार । तान्हुलें एक असे किशोर ।
परी त्रिवर्ग स्वरुपसागर । नक्षत्रमणी भासती ॥८५॥

ऐसें सांगता द्वाररक्षक । मंत्री पाचारिला प्रत्योदक ।
मग स्वयें घेऊनि सुखासन कटक । सामोरी जातसे युवती ते ॥८६॥

कतकासवें द्वारी येऊन । वंदिती झाली मच्छिंद्रनंदन ।
मग त्रिवर्गातें सुखासन । ओपून नेतसे मंदिरा ॥८७॥

नेताचि मंदिरा राजभवनीं । भावें बैसविला कनकासनीं ।
षोडशोपचारें पूजूनि मुनी । नम्रवाणी गौरविलें ॥८८॥

हे महाराजा तपःसविता । कोणाकडून येणें झालें आतां ।
आम्हां आळशावरी सरितां । प्रेमांबु लोटतसे ॥८९॥

कीं दरिद्र्याचे द्रव्यहरण । करुं मांदुस धांवली आपण ।
कीं चित्ता बोधी अंतःकरण । बुडतां धांवे चिंतामणि ॥९०॥

कीं मृत्युसमयीं हस्तपादास । ओढितां परम दुःखक्लेशास ।
तें पाहूनियां अमरपीयूष । धांव घेत कृपेनें ॥९१॥

कीं तृषासंकटीं प्राण । तों गंगाओघ आला धांवून ।
कीं क्षुधे पेटला जठराम । पयोब्धि तों पातला ॥९२॥

तन्न्यायें अभाग्यभागीं । येथें पातलेत तुम्ही जोगी ।
परी कोणाच्या वचनप्रसंगीं । आम्हां दर्शवावा महाराजा ॥९३॥

येरी म्हणे वो माते ऐक । उपरीचरवसु माझा जनक ।
मच्छदेही देहादिक । आम्हांलागीं मिरवतसे ॥९४॥

यापरी श्रीगुरुज्ञानदृष्टी । तो अनसूयासुत शुक्तिकेपोटीं ।
तेणें कवळूनि मौळी मुष्टीं । वरदपात्रीं मिरवला ॥९५॥

मज अनुग्रह प्राप्त झाला । त्यावरी श्रीजालिंदराला ।
प्राप्त होऊनि वैराग्याला । भूषवीतसे जननीये ॥९६॥

धाकुटा बंधु गुरुभक्त । मज विराजला जालिंदरनाथ ।
परी या ग्रामी पापी अवस्थेंत । पावला हें ऐकिलें ॥९७॥

म्हणूनि उग्रता धरुनि पोटीं । लंघीत आलों महीपाठीं ।
परी उत्तम संग्रह ग्रामजेठी । समस्तांनीं सांगीतलें ॥९८॥

तेणेंकरुनि कोपकंदर्प । झाला जननीं सर्व लोप ।
तरी तूं धन्य ज्ञानदीप । महीवरी अससी वो ॥९९॥

आपुल्या हितासी गृहीं आणून । शेवटीं परम प्रज्ञेकरुन ।
तुवां मिळविला स्वानंदघन । धन्य धन्य अससी तूं  ॥१००॥

धन्य धन्य मही ऐक । निवटूनि पूर्वजपातक दोंदिक (श्रेष्ठ) ।
सनाथपणाची घेऊनि भाक । स्वर्गवासा मिरविशी ॥१०१॥

तरी तारक लोकां बेचाळिसां । कुळा झालीस भावाब्धिरसा ।
कीं भगीरथकूप पितृउद्देशा । मिरवलासे त्रिभुवनीं ॥१०२॥

कीं विनतेचें दास्यपण । गरुडें साठविलें पीयूष देऊन ।
तेवीं तूं कुळांत सकळांकारण । तारक झालीस सर्वकाळीं ॥१०३॥

ऐसें नाथ बोलतां युक्तीं । चरणीं माथा ठेवी सती ।
म्हणे महाराजा कृपामूर्ती । सदैव केलें तुम्हींच ॥१०४॥

तुमच्या दृष्टीचा सहज झळकू । कृपापात्र वरिला मशकू ।
मम प्रज्ञे मोहशठकू । मिरवला हे महाराजा ॥१०५॥

अहा तुमचे पडिपाडें (तुलनेस) । न येती कल्पतरु झाडें ।
परि वासनेसमान कोडें । बरें वाईट मिरवतसे ॥१०६॥

तैसी तुमची नव्हे स्थिती । साधक कल्याण मिरवी मती ।
कीं परीस देतां समानगती । बरें वाईट मिरवतसे ॥१०७॥

परीस लोहाचें करी कनक । परी स्वदीक्षेची न तुटे भीक ।
तेवीं तुम्ही नोहेत साधक । आपुलेसमान करितां कीं ॥१०८॥

ऐशी उद्धारपूर्ण कोटी । तुम्ही मिरवितां महीपाठीं ।
उदार तरी समता होटीं । मेघ अपूर वाटतसे ॥१०९॥

मेघ उदार म्हणती लोक । परी तो अपूर ओसरे उदक ।
तस्मात् तुमचें औदार्य दोंदिक । समतापदासी मिरवेना ॥११०॥

तरी तुमची वर्णितां स्तुती । अपूर्ण असे माझी मती ।
ऐसें म्हणोनि मैनावती । चरणीं माथा ठेवीतसे ॥१११॥

मग आसन वसन भूषणासहित । अन्नपानादि अन्य पदार्थ ।
सिद्ध करुनि मनोरथ । तुष्ट करीत नाथासी ॥११२॥

तीन रात्री वस्ती करुन । सर्वां आशीर्वाद देऊन ।
मग निघता झाला मच्छिंद्रनंदन । गोरक्षानाथादिकरुनियां ॥११३॥

सकळ कटकासहित । बोळवों निघाला चंद्रमुक्त ।
मैनावती आणि ग्रामस्थ । एक कोस बोळविती ॥११४॥

सकळीं चरणावरीं ठेवून माथा । परतते झाले बोळवोनि नाथा ।
मग आपुले सदनीं येऊनीं तत्त्वतां । धन्य नाथ म्हणतात ॥११५॥

येरीकडे मच्छिंद्रनाथ । त्रिवर्गादि गमन करीत ।
ग्रामोग्राम मुक्काम साधीत । जगन्नाथीं पातलें ॥११६॥

तेथें करुनि उदधिस्नान (समुद्रस्नान) । जगन्नाथाचें घेऊनि दर्शन ।
तीन रात्रीं तेथें राहून । तीर्थविधी सारिला तो ॥११७॥

तेथूनि निघोनि पुनः मार्गी । गमन करीत मग योगी ।
तों सौराष्ट्रग्राम मुक्काम प्रसंगीं । जाऊनि तेथें राहिले ॥११८॥

रात्र क्रमोनि जैसी तैसी । दुसरे दिनीं मित्रोदयासी ।
गोरक्ष सांवरोनि भिक्षाझोळीसी । भिक्षालागीं प्रवर्तला ॥११९॥

भिक्षा मागोनि सदनोसदनीं । परम श्रमोनि आला सदनीं ।
तों येरीकडे शिबिरस्थानीं । शयनीं असे मीननाथ ॥१२०॥

तो मच्छिंद्रनाथानें उठवोन । बैसविला शौचाकारण ।
तों तें संधींत भिक्षा मागोन । गोरक्षनाथ पातला ॥१२१॥

ग्रामांत हिंडतां सदनोसदनीं । श्रमें विटलासे मनीं ।
तो येतांचि स्थानीं श्रमोनी । मच्छिंद्रनाथ बोलतसे ॥१२२॥

म्हणे गोरक्ष मीननाथ । शौचासी बैसविला आहे गल्लींत ।
तरी तूं त्यातें प्रक्षाळूनि त्वरित । घेऊनि येईं पाडसा ॥१२३॥

ऐसें बोलतां मच्छिंद्रनाथ । भिक्षाझोळी ठेवूनि तेथ ।
लक्षूनि पातला मीननाथ । गल्लीमाजी जाऊनियां ॥१२४॥

तो मीननाथ परम अज्ञान । हस्तपाद भरले विष्ठेनें ।
अंगव्यक्त गोरक्ष विष्ठा पाहोन । परम चित्तीं विटलासे ॥१२५॥

मनांत म्हणे मच्छिंद्रासी । कीं परम असे विवसी ।
विषयउपद्रव संन्याशासी । व्यर्थ कासया पाहिजे ॥१२६॥

कीं कबरीभाराविण बोडकी । कुंकूं खटाटोप हुडकी ।
तेवीं मच्छिंद्रमनीं उपद्रव शेखीं । काय आज सुचला हो ॥१२७॥

जन्मांधासी अवनीं । तोचि संभार रक्षी कानीं ।
निगडी (बंधनांत अडकलेल्या) मनुष्या षड्रसान्नीं । खटाटोप कासया ॥१२८॥

कीं परम भ्याड सोडी सदन । शस्त्रसंभारापरी संगोपन ।
ज्याचें काय आसन वसन । त्या वस्त्रभूषण कासया ॥१२९॥

कीं रानींचें रानसावज उन्मत्त । द्रव्य देऊनि त्या करावें शांत ।
तेवीं निःस्पृहताविषय अत्यंत । गोड कांहींच वाटेना ॥१३०॥

ऐसें बोलुनि गौरनंदन । मीननाथातें करी कवळून ।
दृष्ट करी मच्छिंद्राकारणें । उचलोनियां तेधवां ॥१३१॥

विष्ठेव्यक्त मीननाथ । पाहोनि मच्छिंद्र बोलत ।
म्हणे गोरक्षा सरितेआंत । धुवोनि आणीं बाळका ॥१३२॥

अवश्य म्हणोनि गोरक्षनाथ । तैसाचि उठोनि सरिते जात ।
संचार करितां सरितेंत । तो उत्तम दगड देखिला ॥१३३॥

देखिलें परी एकांतस्थान । मनांत म्हणे न्यावें धुवोन ।
परी अंतर्बाह्य मळी निवटवून । नाथालागीं दाखवूं ॥१३४॥

ऐसें विचारुनि चित्तांत । पदीं धरिला मीननाथ ।
खडकावरी आपटोनि त्वरित । गतप्राण पैं केला ॥१३५॥

सरिते उदक असे अपार । त्यांत प्रवेशतें झालें रुधिर ।
तें सर्व अपार जळचर । भक्ष्य म्हणोनि धांवले ॥१३६॥

मच्छ मगरी कबंधदेही (मोठ्या शरीराचे) । मग तळपती त्या प्रवाहीं ।
तैं अपार जळचरें पाहूनि डोहीं । मनांत म्हणतसे गोरक्ष ॥१३७॥

म्हणे जीवें गेला मीननाथ । तरी याचे घालो सदावर्त ।
एक जीवावरी तृप्त होत । आहेत जीव सकळ हे ॥१३८॥

ऐसा विचार करुनि मनीं । त्वचा घेतली काढूनी ।
रति रति मांस तुकडे करोनी । जळचरांते ओपीतसे ॥१३९॥

उरल्या अस्थी त्या जळांत । टाकूनि तेथूनि उठला नाथ ।
परी त्या जळा नसे अंत । अस्थी तळीं व्यक्त जाहल्याती ॥१४०॥

ऐसें करितां गौरनंदन । मांस तें सकळ गेलें आटून ।
मांस सरल्या आंतडें पूर्ण । जळचतरांतें भक्षविलें ॥१४१॥

एक त्वचेरहित भाग । कांहीं न ठेवी वरतें अव्यंग ।
खडकीं पवित्र करुनि चांग । त्वचा घेऊनि चालला ॥१४२॥

चालला परी तो सदनीं । तों शिबिरीं नसे मच्छिंद्रमुनी ।
शांभवीअर्था बाजारभुवनीं । संचरलासे महाराजा ॥१४३॥

तों येतांचि येथें *गोरक्षनाथ* । मग तान्हा पसरी प्रावर्णी त्वचेंत ।
मित्ररश्मि पाहोनि वात । सुकावया घातलें ॥१४४॥

तों येरीकडे मच्छिंद्रनंदन । शांभवी आलासे घेऊन ।
कंदा कुत्का सिद्ध करुन । आसनावरी बैसला ॥१४५॥

बैसला परी गोरक्षातें । म्हणे बा रे कोठें मीननाथ ।
येरी म्हणे धुवोनि त्यातें । स्वच्छ आणिलें महाराजा ॥१४६॥

मच्छिंद्र म्हणे आणिलें परी । कोठें ठेविला न दिसे नेत्रीं ।
येरी म्हणे तान्हा प्रावरीं । सुकूं घातला महाराजा ॥१४७॥

म्हणे मच्छिंद्र काय बोलसी । घातला सुकूं ऐसें म्हणसी ।
येरी म्हणे कीं असत्य तुम्हांसी । भाषण माझें वाटतसे ॥१४८॥

तरी बाहेर शीघ्र येवोन । स्वचक्षूनें पहावा विलोकून ।
ऐसें बोलतां मच्छिंद्रनंदन । तेचि क्षणीं बाहेर येतसे ॥१४९॥

म्हणे कोठें रे मीननाथ । परी पाहतां म्हणे तान्हा प्रावर्णातें ।
न्याहाळोनि पाहतां त्वचेतें । मग धरणीं आंग सांडीतसे ॥१५०॥

म्हणे अहा रे काय केलें । बाळ माझें कैसें मारविलें ।
अंग धरणीवरी टाकिलें । वरी लोळे गडबडां ॥१५१॥

अहा अहा म्हणूनी । मृत्तिका उचलोनि घाली वदनीं ।
आणि वक्षःस्थळा पिटूनी । शोक करी आक्रोशें ॥१५२॥

परम मोहें आरंबळत । उठउठोनि त्वचा कवळीत ।
हृदयीं लावूनि आठवीत । बाळकाच्या गुणांतें ॥१५३॥

अहा तुझा मी असें जनक । परम शत्रु होतों एक ।
जननीचें तोडूनि बाळक । तुज आणिलें कैसें म्यां ॥१५४॥

म्हणे अहा रे मीननाथा । मज सांडूनि कैसा गेलासी आतां ।
एकटा परदेशीं सोडूनि तत्त्वतां । मार्ग मिळाला तुज केवीं ॥१५५॥

आतां तूतें कीलोतळा । कोठूनि पाहील मुखकमळा ।
तुझा कापिला गळा । कैसा येथें आणूनी ॥१५६॥

 बाळका स्त्रियांचे राज्यांत । भुभुःकारें पावशील मृत्य ।
म्हणोनि बा रे तुजसी येथें । रक्षणातें आणिलें ॥१५७॥

आणिलें परी तुज निश्र्चितीं । कृतांत झाला गोरक्ष जती ।
ऐसें म्हणोनि धरणीप्रती । अंग टाकी धडाडून ॥१५८॥

पुनः उठे मच्छिंद्रनंदन । त्वचा हृदयीं धरी कवळून ।
म्हणे बाळा तुजसमान । पुत्र कैंचा मज आतां ॥१५९॥

अहा बाळाचें चांगुलपण । मज भासतसे जैसा मदन ।
अहा बाळाचे उत्तम गुण । कोणा अर्थीं वर्णूं मी ॥१६०॥

बाळा लोटली वर्षें तीन । परी काय सांगूं मंजुळ बोलणें ।
अहा ताता ऐसें म्हणोन हांक मारीत होतासी तूं ॥१६१॥

बा रे तनू असतां कोंवळी । परी शयनींहूनि उठसी उषःकाळीं ।
माथा ठेवूनि मम पदकमळीं । अहो तात ऐसें म्हणसी ॥१६२॥

बा तूं वसत होतासी मम शेजारी । मर्यादा रक्षीत होतासी अंतरीं ।
अरे कठिण वागुत्तरीं । शब्द वाहिला नाहीं म्यां ॥१६३॥

बा रे भोजन करितां ताटीं । चतुरपणाची परम हातवटी ।
आपुल्या पुढें ठेवूनि दृष्टी । ग्रास घेसी बाळका ॥१६४॥

अहा रे अहा मीननाथ बाळा । परमज्ञानी वाचा रसाळा ।
लिप्त कदा नव्हेसी मळा । शुद्ध मुखकमळा मिरविशी ॥१६५॥

अहा बा रे चक्षुघ्राण । कधीं न पाहिलें तुझे मळिण ।
आजि तुझे अंग विष्ठावेष्टन । कैसें अमंगळ जावया ॥१६६॥

बा रे कधीं मजवांचून । न राहसी एकांतपण ।
आजिचे दिनीं शयनीं मज सोडून । कैसा परत गेलासी ॥१६७॥

बा रे माय तुझी कीलोतळा । तिचा कधीं न पाहसी लळा ।
आसनीं शयनीं मजपासूनि बाळा । पैल झाला नाहींस तूं ॥१६८॥

तरी ऐसें असूनि तुझे मनीं । आजि मज गेलासी सोडूनी ।
अहा एकदां येऊनि अवनीं । मुख दावीं मज बाळा ॥१६९॥

ऐसें म्हणोनि मच्छिंद्रनाथ । हंबरडा गायीसमान फोडीत ।
अहा माझा मीननाथ । कोणी दाखवा म्हणतसे ॥१७०॥

भूमीं लोळे अश्रु नयनीं । नेत्रीं ढाळितां न समाये पाणी ।
वक्षःस्थळादि पिटूनि अवनीं । दाखवा म्हणे मीननाथ ॥१७१॥

ऐसें म्हणोनि आक्रंदत । तें पाहूनि गोरक्षनाथ ।
मनांत म्हणे अद्यापि भ्रांत । गेली नाहीं श्रीगुरुची ॥१७२॥

मग पुढें गोरक्षनाथ होऊन । म्हणे महाराजा कां घेतां अज्ञानपण ।
कोण तुम्ही कोणाचा नंदन । करितां रुदन त्यासाठीं ॥१७३॥

अहो पुरतें पाहतां कोण मेला । अशाश्र्वताचा भार हरला ।
शाश्र्वत अचळ आहे बोला । कदा काळीं न मरे तो ॥१७४॥

अहो तुमचा मीननाथ । नामधारी असे त्यांत ।
तो कदा न मरे योजिल्या घात । आहे शाश्र्वत महाराजा ॥१७५॥

तो कदा न मरे शस्त्रघातांनीं । त्यातें न जाळी कदा वन्ही ।
अनिळ न शोषी ना बुडवी पाणी । शाश्र्वत चिन्हीं नांदतसे ॥१७६॥

ऐसें बोलतां गोरक्षक । परी कदा न सोडी शोक ।
अहा अहा मीननाथ । ऐसें म्हणोनि आक्रंदे ॥१७७॥

ऐसिये आग्रहाचा अर्थ । तें पाहूनियां गोरक्षनाथ ।
मग संजीवनीमंत्राप्रत । स्मरण करितां पै झाला ॥१७८॥

करी कवळूनि भस्मचिमुटी । संजीवनीमंत्र जपे ओठीं ।
त्वचेप्रती सोडिता झाला मुष्टी । मीननाथ ऊठला ॥१७९॥

उठतांचि मीननाथ । मच्छिंद्राचे गळा पडत ।
मच्छिंद्र पाहूनि हृदयांत । परम मोहें धरीतसे ॥१८०॥

चुंबन घेऊनि म्हणे बाळा । कोठें गेला होतासी खेळा ।
मज टाकूनि विनयस्थळा । गमन केलें होतें कीं ॥१८१॥

ऐसें म्हणोनि जैसें तैसें । तोही अस्त पावला दिवस ।
दुसरे दिनीं मीननाथास । घेऊनि ते चालिले ॥१८२॥

मार्गी चालतां त्रिवर्ग जाण । गोरक्ष करितां झाला बोलणें ।
हे महाराजा मच्छिंद्रनंदन । चित्त द्यावें मम बोला ॥१८३॥

तुमचा प्रताप पाहतां अवनीं । निर्जीव जीववाल वाटे मनीं ।
ऐसें असुनि सुतालागुनी । रुदन केलें हे काय ॥१८४॥

तरी हें रुदन करावया कारण । काय होतें बोला वचन ।
ऐसें मीननाथ सहस्त्रावधीनें । संजीवनीनें निर्माल ॥१८५॥

तरी हें आश्र्चर्य वाटे मनीं । स्वामी पडले शोकरुदनीं ।
कीं चिंताहारक चिंतामणी । तो चिंतेमाजी पडियेला ॥१८६॥

ऐसें ऐकोनि मच्छिंद्रनाथ । म्हणे तुवां मारिलें किमर्थ ।
येरु म्हणे मोहभावार्थ । तो पहावया तुमचा ॥१८७॥

तुम्ही वैराग्यशील म्हणवितां । तरी माया लंघूनि व्हावें परता ।
आशा मनशा तृष्णा ममता । लिप्त नसावी शरीरातें ॥१८८॥

ऐशा परीक्षाभावनेसीं । म्यां मारिलें मीननाथासी ।
परी प्राज्ञिक तुम्ही सर्वज्ञराशी । रुदन कासया केलें जी ॥१८९॥

येरी म्हणे वत्सा ऐक । तूं शिष्य माझा अससी एक ।
तरी म्यांही परीक्षेचें कौतुक । तुझे बाळा पाहिलें असे ॥१९०॥

बा रे आशा तृष्णा मनशा कामना । काम क्रोध मद मत्सर वासना ।
हे मोहमांदुसी मायासदना । नांदणुकी करितात ॥१९१॥

तरी तुझे ठायीं मायालेश । आहे कीं नाहीं महापुरुष ।
हें पहावया रुदनास । आरंभिलें म्या पाडसा ॥१९२॥

आम्ही अलक्षरुपी पाहणें । आणि विज्ञानज्ञानानें विवरणें ।
याचि कौतुकें जाणपणें । पाहिलें म्यां पाडसा ॥१९३॥

बा रे शाश्र्वत अशाश्र्वत । तुज कळलें कीं नाहीं होतों या भ्रांतींत ।
तयाची परीक्षा रुदननिमित्त । तुझी घेतली पाडसा ॥१९४॥

आतां बा रे तुझें वयसपण । समूळ आजि झाले हरण ।
पयतोयाचेनि कारण । हसपुरुष मिरविसी ॥१९५॥

ऐसें बोलतां गुरुनाथ । गोरक्ष चरणीं माथा ठेवीत ।
म्हणे महाराजा तुम्ही सनाथ । या देहासी पैं केले ॥१९६॥

ऐसें बोलोनि वागुत्तर । पुन्हा गमती मार्गापर ।
मुक्काममुक्कामीं ज्ञानविचार । गुरुशिष्य करिताती ॥१९७॥

असो यापरी करितां गमन । पुढें कथा येईल वर्तून ।
नरहरिवंशी धुंडीनंदन । श्रोतियांतें सांगेल ॥१९८॥

तरी पुढिले अध्यायीं कथाशी । पुण्यपर्वत पापनाशी ।
श्रोते स्वीकारुनि मानसीं । अवधानिया बैसावें ॥१९९॥

तरी नरहरिवंशी धुंडीसुत । तुमचा आहे शरणागत ।
मालू नाम ठेविलें सत्य । तो कथा सांगेल तुम्हांसीं ॥२००॥

स्वस्ति श्रीभक्तिकथासार । समस्त गोरक्षकाव्य किमयागार ।
सदा परिसोत भाविक चतुर । द्वाविंशतितमाध्याय गोड हा ॥२०१॥

श्रीकृष्णार्पणमस्तु ॥ शुभं भवतु ॥

॥ श्रीनवनाथभक्तिसार द्वाविंशतितमाध्याय संपूर्ण ॥

